Title: PRAVILNIKO BLIŽIM USLOVIMA ZA KVALIFIKOVANE ELEKTRONSKE VREMENSKE
ŽIGOVE
URL: https://www.paragraf.rs/propisi/pravilnik-blizi-uslovi-za-kvalifikovane-elektronske-vremenske-zigove.html
Extracted: 2025-07-06T23:09:19.953285
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O BLIŽIM USLOVIMA ZA KVALIFIKOVANE ELEKTRONSKE VREMENSKE
ŽIGOVE
("Sl. glasnik RS", br. 59/2019)
Predmet
Član 1
Ovim pravilnikom se propisuju bliži uslovi za kvalifikovane elektronske
vremenske žigove.
Značenje pojedinih izraza
Član 2
Pojedini izrazi u smislu ovog pravilnika imaju sledeće značenje:
1) sistem za izdavanje vremenskih žigova je sklop informaciono-tehnoloških
proizvoda i komponenti namenjen da podrži pružanje usluge izdavanja vremenskih žigova;
2) jedinica za formiranje vremenskih žigova je tehnička celina u okviru
sistema za izdavanje vremenskih žigova koju čine odgovarajuće hardverske i softverske komponente
i koristi se za formiranje kvalifikovanih vremenskih žigova, pri čemu jedna jedinica za formiranje
vremenskih žigova koristi jedan asimetrični privatni ključ za potpisivanje odnosno pečatiranje
vremenskih žigova;
3) asimetrični privatni ključ je tehnička realizacija podataka za kreiranje
elektronskog potpisa odnosno pečata korišćenjem metoda asimetrične kriptografije;
4) asimetrični javni ključ je tehnička realizacija podataka za validaciju
elektronskog potpisa odnosno pečata korišćenjem metoda asimetrične kriptografije.
Primena standarda EN 319 421
Član 3
Usluga izdavanja kvalifikovanih elektronskih vremenskih žigova obavlja
se saglasno zahtevima standarda ETSI EN 319 421 "Electronic Signatures and Infrastructures
(ESI); Policy and Security Requirements for Trust Service Providers issuing Time-Stamps" (u
daljem tekstu: EN 319 421), uključujući i dodatne zahteve tog standarda - koji se odnose
na izdavanje kvalifikovanih elektronskih vremenskih žigova, odnosno zahteve iz drugih standarda
na koje se iz tog standarda direktno i indirektno upućuje, kao i zahtevima odgovarajućih
standarda, dokumenata i preporuka koje se odnose na pružanje usluge izdavanja kvalifikovanih
elektronskih žigova, ako se njima obezbeđuje najmanje jednak kvalitet pružanja usluge koji
se postiže primenom standarda EN 319 421.
Zahtevi standarda EN 319 421 koji se odnose na Listu od poverenja shodno
se primenjuju za Javnu listu kvalifikovanih usluga od poverenja.
Sistem za izdavanje vremenskih žigova mora biti saglasan zahtevima standarda
EN 319 421 koji se odnose na Sistem tela za vremenski žig.
Jedinica za formiranje vremenskih žigova mora biti saglasna sa zahtevima
standarda EN 319 421 koji se odnose na Jedinicu za formiranje vremenskih žigova.
Politika i praktična pravila usluge izdavanja kvalifikovanih
elektronskih vremenskih žigova
Član 4
Politika usluge izdavanja kvalifikovanih elektronskih vremenskih žigova
(u daljem tekstu: politika izdavanja vremenskih žigova) definiše zahteve koje treba da ispunjava
usluga izdavanja kvalifikovanih elektronskih vremenskih žigova, dok praktična pravila za
pružanje usluge izdavanja kvalifikovanih elektronskih vremenskih žigova (u daljem tekstu:
Praktična pravila izdavanja vremenskih žigova) definišu operativne procedure u cilju ispunjenja
tih zahteva, tj. način na koji pružalac usluge izdavanja kvalifikovanih elektronskih vremenskih
žigova ispunjava tehničke, organizacione i proceduralne zahteve poslovanja koji su određeni
u politici izdavanja vremenskih žigova.
Politika izdavanja vremenskih žigova se definiše nezavisno od specifičnog
operativnog okruženja pružaoca usluge izdavanja kvalifikovanih elektronskih vremenskih žigova,
dok praktična pravila izdavanja vremenskih žigova daju detaljan opis organizacione strukture,
operativnih procedura, kao i fizičko i računarsko okruženje pružaoca usluge izdavanja kvalifikovanih
elektronskih vremenskih žigova.
Uslovi koje treba da ispunjavaju politika i praktična pravila
Član 5
Politika izdavanja vremenskih žigova i Praktična pravila izdavanja vremenskih
žigova moraju biti usklađeni sa odredbama zakona, odredbama propisa donetih na osnovu zakona,
kao i zahtevima standarda koji su tim propisima propisani da se primenjuju.
Politika usluge izdavanja vremenskih žigova treba da ispunjava zahteve
iz standarda EN 319 421, uključujući zahteve iz drugih standarda na koje se iz tog standarda
direktno i indirektno upućuje, a koji se odnose na politiku izdavanja vremenskih žigova.
Praktična pravila usluge izdavanja vremenskih žigova treba da ispunjavaju
zahteve iz standarda EN 319 421, uključujući zahteve iz drugih standarda na koje se iz tog
standarda direktno i indirektno upućuje, a koji se odnose na praktična pravila izdavanja
vremenskih žigova.
Izvor tačnog vremena
Član 6
Jedinica za formiranje vremenskih žigova koristi izvor tačnog vremena (u
daljem tekstu: časovnik) koji mora biti zaštićen od neprimećenih promena i mora se obezbediti
da se svaka promena rada časovnika izvan predviđenih parametara odmah ustanovi.
Časovnik mora biti sinhronizovan sa univerzalnim koordiniranim vremenom
(UTC), tako da bude obezbeđeno da u trenutku formiranja vremenskog žiga vreme koje je upisano
u vremenskom žigu ne odstupa od UTC vremena za više od jedne sekunde.
Objavljivanje asimetričnog javnog ključa
Član 7
Asimetrični javni ključ koji služi za verifikaciju elektronskog potpisa
odnosno pečata vremenskih žigova, tj. koji odgovara asimetričnom privatnom ključu korišćenom
u jedinici za formiranje vremenskih žigova, objavljuje se u okviru Javne liste kvalifikovanih
usluga od poverenja.
Korišćenje naprednog elektronskog potpisa odnosno pečata
Član 8
Napredni elektronski potpis odnosno pečat koji se koristi za potpisivanje
odnosno pečatiranje vremenskog žiga mora biti zasnovan na elektronskom sertifikatu izdatom
od strane pružaoca usluge izdavanja elektronskih sertifikata koji uslugu pruža saglasno standardu
ETSI EN 319 411-2 "Electronic Signatures and Infrastructures (ETSI); Policy and security
requirements for Trust Service Providers issuing certificates; Part 2: Requirements for trust
service providers issuing EU qualified certificates".
Elektronski sertifikat koji se koristi za elektronski potpis odnosno pečat
iz stava 1. ovog člana mora dodatno biti saglasan zahtevima iz standarda ETSI EN 319 422: "Electronic
Signatures and Infrastructures (ESI); Time-stamping protocol and time-stamp token profiles" (u
daljem tekstu: EN 319 422) koji se odnose na profil sertifikata jedinice za formiranje vremenskih
žigova.
Protokol izdavanja vremenskog žiga
Član 9
Sistem za izdavanje vremenskog žiga omogućava elektronski pristup usluzi
izdavanja kvalifikovanih elektronskih vremenskih žigova korišćenjem protokola koji je saglasan
standardu ETSI EN 319 422, uključujući i dodatne zahteve tog standarda koji se odnose na
kvalifikovane elektronske vremenske žigove.
Format zahteva za izdavanje vremenskog žiga koji se upućuje sistemu za
izdavanje vremenskog žiga treba da bude u skladu sa zahtevima standarda EN 319 422 koji se
odnose na profil za format zahteva.
Format odgovora na zahtev iz stava 2. ovog člana treba da bude u skladu
sa zahtevima standarda EN 319 422 koji se odnose na profil za format odgovora.
Izdavanje nekvalifikovanih vremenskih žigova
Član 10
Ako pružalac usluge izdavanja kvalifikovanih elektronskih vremenskih žigova
takođe izdaje elektronske vremenske žigove koji nisu kvalifikovani, tada:
1) ne sme da se koristi zajednička pristupna tačka za elektronski pristup
usluzi izdavanja kvalifikovanih elektronskih vremenskih žigova i za elektronski pristup usluzi
izdavanja nekvalifikovanih elektronskih vremenskih žigova;
2) ne sme da se koristi isti asimetrični privatni ključ za potpisivanje
odnosno pečatiranje kvalifikovanih i nekvalifikovanih vremenskih žigova.
Primena Pravilnika o izdavanju vremenskog žiga
Član 11
Izdavaoci vremenskog žiga iz člana 73. stav 4. Zakona mogu da izdaju kvalifikovane
vremenske žigove u skladu sa Pravilnikom o izdavanju vremenskog žiga ("Službeni glasnik
RS", broj 112/09) najduže godinu dana od dana stupanja na snagu ovog pravilnika.
Prestanak važenja drugih propisa
Član 12
Pravilnik o izdavanju vremenskog žiga ("Službeni glasnik RS",
broj 112/09) prestaje da važi istekom roka iz člana 11. ovog pravilnika.
Stupanje na snagu
Član 13
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".