Title: PRAVILNIKO EVIDENCIJI I DOKUMENTACIJI O IZDRŽAVANIM LICIMA
URL: https://www.paragraf.rs/propisi/pravilnik-o-evidenciji-i-dokumentaciji-o-izdrzavanim-licima.html
Extracted: 2025-07-06T23:09:41.909930
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O EVIDENCIJI I DOKUMENTACIJI O IZDRŽAVANIM LICIMA
("Sl. glasnik RS", br. 88/2023)
Član 1
Ovim pravilnikom uređuje se način vođenja evidencije i dokumentacije o izdržavanim licima.
Član 2
Organ starateljstva vodi evidenciju i dokumentaciju o
izdržavanim licima u elektronskom obliku u jedinstvenom sistemu za
zaštitu i automatizaciju instrumenata socijalne zaštite (SOZIS), koji
je utvrđen propisom kojim su uređeni organizacija, normativi i
standardi rada centra za socijalni rad.
Član 3
Evidenciju i dokumentaciju o izdržavanim licima vodi
organ starateljstva na čijoj teritoriji poverilac izdržavanja ima
prebivalište, odnosno boravište.
Evidencija u smislu ovog pravilnika sadrži podatke o:
1) poveriocu izdržavanja;
2) zakonskom zastupniku poverioca izdržavanja;
3) dužniku izdržavanja;
4) izdržavanju;
5) presudi o izdržavanju.
Član 4
Dokumentacijom u smislu ovog pravilnika smatra se presuda o izdržavanju.
Član 5
U evidenciju o izdržavanom licu unose se podaci o:
1) poveriocu izdržavanja:
a) ime i prezime;
b) datum i mesto rođenja;
v) jedinstveni matični broj građana;
g) adresa prebivališta (opština, grad, mesto, ulica i broj);
d) pravni odnos sa dužnikom izdržavanja u skladu sa odredbama zakona kojima se uređuju porodični odnosi;
2) zakonskom zastupniku poverioca izdržavanja:
a) ime i prezime;
b) datum i mesto rođenja;
v) jedinstveni matični broj građana;
g) adresa prebivališta (opština, grad, mesto, ulica i broj);
d) pravni odnos sa poveriocem izdržavanja u skladu sa odredbama zakona kojima se uređuju porodični odnosi;
3) dužniku izdržavanja:
a) ime i prezime;
b) datum i mesto rođenja;
v) jedinstveni matični broj građana;
g) adresa prebivališta (opština, grad, mesto, ulica i broj);
d) pravni odnos sa poveriocem izdržavanja u skladu sa odredbama zakona kojima se uređuju porodični odnosi;
4) izdržavanju:
a) način određenog izdržavanja (u novcu ili na drugi način);
b) visina određenog
izdržavanja (u fiksnom mesečnom novčanom iznosu ili u procentu od
redovnih mesečnih novčanih primanja koja ne može biti manja od 15% niti
veća od 50% redovnih mesečnih novčanih primanja dužnika izdržavanja
umanjenih za poreze i doprinose za obavezno socijalno osiguranje);
v) trajanje određenog izdržavanja (određeno ili neodređeno vreme);
5) presudi o izdržavanju:
a) naziv suda;
b) broj i datum presude i datum njene pravnosnažnosti;
v) datum dostavljanja presude nadležnom organu starateljstva;
g) datum početka obaveze davanja izdržavanja;
d) datum prestanka obaveze davanja izdržavanja.
Član 6
U slučaju promene prebivališta poverioca izdržavanja,
organ starateljstva koji vodi evidenciju o izdržavanom licu, u roku od
15 dana od dana saznanja o navedenoj promeni dostavlja novom mesno
nadležnom organu starateljstva elektronskim putem evidenciju o
izdržavanom licu i presudu na osnovu koje su uneti podaci u evidenciju
o izdržavanju.
Član 7
Presuda u smislu odredaba ovog pravilnika čuva se u
arhivi organa starateljstva u skladu sa odredbama propisa kojim se
uređuje kancelarijsko poslovanje organa državne uprave.
Član 8
Danom stupanja na snagu ovog pravilnika prestaje da
važi Pravilnik o evidenciji i dokumentaciji o izdržavanim licima
("Službeni glasnik RS", broj 56/05).
Član 9
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".