Title: OPŠTI PRAVILNIKO HIGIJENSKIM I TEHNIČKIM ZAŠTITNIM MERAMA PRI 
 RADU
URL: https://www.paragraf.rs/propisi/pravilnik-o-higijenskim-i-tehnickim-zastitnim-merama-pri-radu.html
Extracted: 2025-07-06T23:08:59.934888
================================================================================

Sve informacije o propisu nađite
OVDE
.
Tweet
Prijavite se na
mailing listu
!
OPŠTI PRAVILNIK
O HIGIJENSKIM I TEHNIČKIM ZAŠTITNIM MERAMA PRI 
 RADU
("Sl. list FNRJ", br. 16/47 i 36/50 
 i "Sl. glasnik RS", br. 42/91 - dr. zakon)
I OPŠTI PROPISI
Član 1
Higijenske i tehničke zaštitne mere pri radu radnika, nameštenika 
 i službenika u preduzećima odnosno radnjama, nadleštvima, ustanovama i organizacijama, 
 gazdinstvima, kao i svuda gde postoji radni odnos uređuju se po propisima ovog 
 pravilnika.
Za ona preduzeća i ostale delatnosti u kojima, s obzirom na 
 specijalni karakter poslova koji se obavljaju, postoji potreba za naročitim 
 zaštitnim merama, važe pored ovog pravilnika još i posebni pravilnici.
Dužnosti poslodavca
Član 2
Svaki poslodavac odnosno odgovorni rukovodilac obavezan je 
 da sve zgrade, radionice, radilišta, pogonski uređaj, mašine i sve druge naprave 
 i zaštitne mere tako uredi i u takvom stanju održava, da zaposleni radnici i 
 nameštenici budu zaštićeni od nesrećnih slučajeva, profesionalnih i drugih bolesti 
 koje su u vezi sa radom.
Ako zgrade, radionice, radilišta, pogonski uređaji, mašine 
 i ostale naprave predstavljaju opasnost po život i zdravlje zaposlenih lica 
 isključiće se od upotrebe.
Član 3
Izvod najvažnijih tačaka ovog pravilnika obavezan je svaki 
 poslodavac objaviti na vidnom mestu po svim odeljenjima, kao i sve posebne pravilnike 
 koji se odnose na rad u njegovom preduzeću.
Isto tako, svaki poslodavac obavezan je objavljivati na vidnom 
 mestu u pojedinim odeljenjima preduzeća sva uputstva, letke i ostali propagandni 
 materijal, koji se izdaje u cilju zaštite života i zdravlja zaposlenih lica.
Član 4
Svaki poslodavac obavezan je starati se da sva zaposlena lica 
 upotrebljavaju sve propisane zaštitne naprave i sredstva, kao i da se pridržavaju 
 ovih propisa koji su u tom cilju doneseni.
Član 5
Svaki poslodavac obavezan je da omogući saradnju svih radnika, 
 nameštenika i službenika na sprečavanju nesrećnih slučajeva, profesionalnih 
 i drugih bolesti u vezi sa radom. Obaveza je, dalje, da se stara da sva zaštitna 
 sredstva i naprave budu stalno u ispravnom stanju i pri ruci, i u slučaju kvara 
 da iste na vreme budu opravljene, a dotrajale blagovremeno zamenjene novim.
Član 6
Kod nabavke novih mašina, mašinskih uređaja, aparata, vozila 
 i sl. poslodavac je obavezan starati se da ista budu snabdevena zaštitnim napravama, 
 u smislu postojećih propisa.
Član 7
Odgovorni rukovodioci dužni su upoznati sva zaposlena lica 
 sa svima opasnostima njihovog rada. Upozorenje na te opasnosti treba istaknuti 
 na vidnim mestima.
Opasni radovi mogu se poveriti samo pouzdanim i iskusnim licima 
 koja su potpuno upoznata s opasnostima takvih radova.
Ako se koji posao obavlja s učešćem više radnika, i ako je 
 za sigurnost takvog rada potreban međusobni sporazum tih radnika, rukovodstvo 
 i nadzor nad takvim radovima mora imati jedno određeno lice koje je upoznato 
 s opasnošću toga posla.
Dužnosti radnika
Član 8
Svako zaposleno lice obavezno je da se pridržava svih propisa, 
 uputstava i odredaba koji se odnose na sprečavanje nesrećnih slučajeva, profesionalnih 
 i drugih bolesti u vezi sa radom, kao i onih koji se odnose na opštu sigurnost 
 radnika i njegove okoline.
Svaki rukovodilac odeljenja, kao i radnik kome bude dodeljen 
 na rad koji drugi radnik u cilju pomaganja ili obuke, dužan je istog upoznati 
 sa svim opasnostima svoga rada, a isto tako i sa sigurnosnim propisima koji 
 se odnose na njegov rad.
Član 9
Zaposlena lica koja su sklona ili boluju od nesvestice, padavice, 
 grčeva mišića, vrtoglavice, nagluvosti, kratkovidosti, kile i ostalih sličnih 
 zdravstvenih nedostataka ne smeju se zapošljavati na onim radovima kod kojih 
 bi njihovi zdravstveni nedostaci i bolesti mogli pretstavljati opasnost kako 
 za njih same tako i za njihovu okolinu.
Zaposlena lica ovakve zdravstvene nedostatke odnosno bolesti, 
 ukoliko iste nisu lako uočljive, dužna su u svakom pojedinom slučaju prijaviti 
 poslodavcu pre stupanja na posao.
Pregled radnika prilikom uposlenja
Član 10
Na radove kod kojih postoji mogućnost profesionalnih i drugih 
 oboljenja u vezi sa radom, mogu se zaposliti samo lica koja nisu sklona takvim 
 oboljenjima. U tu svrhu poslodavac je dužan tražiti da svi radnici, koje zapošljava 
 na takvim radovima, budu lekarski pregledani. Lica sklona tim oboljenjima isključiće 
 se sa takvih radova. Lica koja su već zaposlena na ovakvim radovima biće povremeno, 
 a najmanje jedanput godišnje, lekarski pregledana.
Poslodavac je dužan da vodi zaseban spisak lica koja su lekarski 
 pregledana, sa podacima o njihovoj sposobnosti za odnosne radove.
Osiguranje protiv požara
Član 11
Za gašenje požara i spasavanje lica ugroženih požarom moraju 
 se predvideti potrebne mere.
Zgrade, naročito višespratne, moraju imati uređaje koji će 
 omogućavati brz izlazak ljudstva ugroženog požarom (izlazi za nuždu sa posebnim 
 stepeništem osiguranim od požara, lestve za spasavanje i sl.).
Izlazna vrata za vreme rada ne smeju biti zaključana niti zakrčena. 
 Izlazi za slučaj opasnosti moraju biti naročito označeni i tako izvedeni da 
 se uvek mogu lako otvoriti. Pristup izlazima za slučaj opasnosti mora biti uvek 
 slobodan. Izlazna vrata za slučaj opasnosti moraju se otvarati u pravcu izlaza.
Sprave za gašenje požara, u količini koja odgovara veličini 
 preduzeća, moraju biti uvek u pripravnosti i moraju se uvek održavati u upotrebljivom 
 stanju i čuvati od smrzavanja. Povremeno treba vršiti ispitivanje ispravnosti 
 sprava za gašenje požara.
Određeni broj lica u preduzeću mora biti obučen u rukovanju 
 spravama za gašenje požara. Sva zaposlena lica u preduzeću moraju biti upoznata 
 sa rukovanjem aparatima za ugušivanje požara u začetku.
Na mestima gde se za gašenje požara ne sme upotrebiti voda 
 (gašenje ulja, elektromotora i sl.) moraju biti pripremljena naročita sredstva 
 za gašenje (pesak, aparati sa penom i sl.).
U cilju omogućavanja gašenja požara na elektromašinskim postrojenjima 
 treba obratiti naročitu pažnju na način isključivanja uređaja i električnih 
 vodova.
Svako veće preduzeće treba da izradi i na vidnom mestu istakne 
 detaljna uputstva za slučaj požara.
U preduzećima, zavodima i ustanovama služba za zaštitu od požara 
 mora biti organizovana prema posebnim postojećim propisima.
Sigurnost kretanja pri radu
Član 12
Dvorišta preduzeća moraju biti poravnjena bez nepotrebnih kanala 
 i jama. U slučaju da su pojedine jame ili kanali potrebni radi pogonskih prilika, 
 moraju biti ograđeni sigurnim ogradama.
Član 13
Ako dvorište preduzeća služi ujedno kao slagalište materijala, 
 ovo mora biti tako pregledno i uredno složeno da ne ometa slobodno kretanje 
 dvorištem i da ne predstavlja opasnost za zaposlena lica.
Član 14
Noću, za vreme rada, dvorišta preduzeća moraju biti osvetljena. 
 Opasna mesta (privremene jame, kanali i sl.) moraju biti noću naročito dobro 
 osvetljenja odnosno označena crvenom svetiljkom.
Član 15
Ako u radnim prostorijama postoji kolosek, gornja površina 
 tračnica mora biti u visini površine poda.
Okretaljke za vagonete moraju biti tako osigurane, da se ne 
 mogu okretati kada se preko njih prelazi.
Član 16
Radna mesta, prolazi i podovi moraju se održavati u ispravnom 
 stanju. Radna mesta za vreme rada moraju biti dovoljno osvetljena. Klizava i 
 glatka mesta na podovima, ukoliko je moguće, treba učiniti hrapavim.
Član 17
Opasna mesta (gde su električni vodovi visokog napona, transformatorske 
 stanice, stubovi i gole električne žice sa naponom preko 48 V prema zemlji) 
 moraju biti obeleženi vidnim oznakama (na pr. "opasno po život", "visoki 
 napon", "ne diraj" i t. sl.).
U prostorije sa električnim uređajima visokog napona dozvoljen 
 je pristup samo određenim stručnim licima. Ovakve prostorije moraju redovno 
 biti zaključane.
Prekidači za električno osvetljenje prostorija moraju se nalaziti 
 odmah pokraj svakog ulaza u prostorije na dohvat ruke.
Član 18
Glavni prolazi u svim radnim prostorijama treba da su široki 
 najmanje 1,5 m, a sporedni prolazi najmanje 1 m.
Svi prolazi i prometni putevi moraju biti slobodni od bilo 
 kakvih prepreka ili naslaganog materijala koji bi sprečavao ili otežavao prolaz.
Zaposlena lica moraju upotrebljavati samo one ulaze odnosno 
 izlaze i prometne puteve, koji su za njih određeni. Isto tako ne smeju bez izričitog 
 naloga pretpostavljenoga prelaziti u druge radionice ili odeljenja u kojima 
 nemaju posla.
Zabranjeno je svako zadržavanje kao i prolaz ispod dizalica 
 koje nose teret.
Član 19
Sve galerije, platforme (podijumi), prelazne rampe, prelazi, 
 mostovi i stepenice koji su više od 1 m nad zemljom, moraju imati čvrste ograde 
 i to tako, da gornja ivica (prečka) bude u visini 1 m, a donji deo do visine 
 najmanje 0,20 m mora biti puno izveden.
Svi premošćeni prelazi koji služe za prenos odnosno prevoz 
 tereta, kao i utovarni mostovi, moraju biti dovoljno široki i jaki a prema potrebi 
 i dovoljno poduprti, tako da kod prenošenja ili prevoženja tereta bude isključena 
 mogućnost prevrtanja, rušenja odnosno većih ljuljanja (kolebanja). Ovakvi prelazi 
 moraju biti tako izrađeni da deluju kao celina. Ako su prelazi odnosno mostovi 
 sastavljeni od više dasaka, iste moraju biti čvrsto povezane međusobno.
Član 20
Za dizanje i prenošenje teških tereta moraju se upotrebiti 
 odgovarajući uređaji za dizanje i prenošenje tereta.
Član 21
Stepeništa od 5 i više stepenica moraju biti bar sa jedne strane 
 ograđena sigurnom ogradom, a stepeništa od 10 i više stepenica moraju sa obe 
 strane imati čvrstu i sigurnu ogradu. Ograde stepeništa moraju biti visoke najmanje 
 1 m.
Član 22
Lestve koje se upotrebljavaju pri radu moraju biti tako sagrađene 
 da su sigurne protiv klizanja, preloma i pada. Isto tako moraju biti osigurane 
 od ljuljana i ugibanja.
Poprečne prečke na lestvama moraju biti usađene a ne samo prikovane.
Lestve koje služe za prilaženje rubu zidova, na podijume, otvorima 
 u podovima, u jame, kanale i sl. moraju prelaziti svoj gornji oslonac najmanje 
 za 0,75 m, radi stabilnosti lestve i sigurnosti lica koje se njom služi.
Član 23
Otvori u podovima, otvori stepeništa, svetlarnici, jame, okna, 
 kanali itd. zatim velike posude i ostala opasna udubljenja, kao i rezervoari 
 koji sadrže vruće, jetke i otrovne materije moraju biti ograđene sigurnom ogradom. 
 Ovakva mesta, koja se zbog samog načina rada ne mogu ograditi, moraju biti dobro 
 osvetljena, a na opasnost treba upozoriti podesnim natpisom na vidnom mestu.
Pristup u tamne prostorije (mesta) i sl. dozvoljen je samo 
 uz upotrebu svetla.
Krovovi i svetlarnici od običnog stakla, ako postoji mogućnost 
 da na njih padnu predmeti sa okolnih zgrada, moraju biti zaštićeni jakom žičanom 
 mrežom. Pristup i hodanje po ovakvim krovovima dozvoljen je samo uz upotrebu 
 podesnih podloga.
Član 24
Otvori u zidovima gornjih spratova, koji služe pri radovima, 
 moraju, ako postoji opasnost pada, biti snabdeveni prsobranom. Ako se ti prsobrani 
 moraju za vreme rada dizati, treba u takvim slučajevima da sa obe strane otvora 
 budu pričvršćene jake ručice.
Ako ovakvi otvori imaju vrata koja se otvaraju napolje, ta 
 vrata moraju biti osigurana protiv ispadanja.
Član 25
Pokretna vrata moraju biti osigurana protiv ispadanja iz svog 
 ležišta.
Čl. 26 do 32
(Prestalo da važi)
Rad sa lako zapaljivim i eksplozivnim materijama
Član 33
Zabranjeno je pušenje, kao i svaki pristup sa otvorenim plamenom 
 i upaljenim predmetima u prostorije u kojima se nalaze lako zapaljivi predmeti, 
 kao na pr. drvena strugotina, papir, seno, slama i sl. Ovu zabranu treba pismeno 
 istaknuti.
U prostorijama u kojima se obrađuju ili smeštaju lako zapaljivi 
 predmeti (kao na pr. celuloid i sl.) ne sme se ložiti ni osvetljavati sa otvorenim 
 plamenom, a niti zagrejavati sa pećima i drugim napravama sa plamenom i žarenjem. 
 Pušenje u ovakvim prostorijama je zabranjeno. Ovu zabranu treba vidno istaći.
Lako zapaljivi predmeti kao benzin, benzol, nafta, špiritus, 
 eter i sl., ne smeju se smeštati u glavne centralne magacine sa ostalim materijalom, 
 već odvojeno u zasebne prostorije koje su odeljene od radnih i stambenih zgrada.
Način smeštaja lako zapaljivih i eksplozivnih materija regulisaće 
 se posebnim pravilnikom.
Radna mesta gde se radi sa vrlo opasnim zapaljivim i eksplozivnim 
 predmetima treba da su podeljena na ćelije sa pregradama od armiranog betona, 
 kako bi se eventualna nesreća svela na što manju meru.
Član 34
Za prostorije u kojima se smeštaju materije koje već kod obične 
 temperature razvijaju zapaljive ili eksplozivne pare, gasove ili prašinu u opasnoj 
 količini, kao i za susedne prostorije koje su sa navedenim u povremenoj vezi, 
 na pr. pomoću vrata, prozora, otvora za kajiševe, kanale itd., važe ovi propisi:
1) električne instalacije moraju odgovarati propisima koji 
 se odnose na prostorije u kojima postoji opasnost eksplozije;
2) vrata, prozori i podovi moraju biti od nesagorivog materijala;
3) unutrašnjost ovakvih prostorija sme se osvetljavati isključivo 
 pomoću električnih sijalica. Ovakve sijalice za osvetljenje moraju biti zaštićene 
 zaštitnim staklom i mrežom koja onemogućava dodir gasova sa izvorom svetlosti 
 za slučaj da se sijalica razbije. Prekidači sijalica moraju se nalaziti izvan 
 ovih prostorija. Ako se ove prostorije osvetljavaju spolja sa otvorenim svetiljkama, 
 prozori kroz koje ulazi svetlo moraju biti uzidani odnosno hermetički zatvoreni;
4) ako ovakvo osvetljenje nije moguće sprovesti ili ako se 
 postojeće osvetljenje pokvari, pristup u ovakve prostorije dozvoljen je samo 
 sa sigurnosnim svetiljkama. Sa drugim svetiljkama ili sa otvorenim plamenom 
 pristup je strogo zabranjen;
5) ovakve prostorije zabranjeno je zagrejavati pećima i drugim 
 napravama sa plamenom i žarenjem;
6) zabranjeno je u takvim prostorijama upotrebljavati mašine 
 i alate koji svojom upotrebom mogu proizvesti iskru. Pristup u ovakve prostorije 
 zabranjen je takođe u obući potkovanoj ekserima ili sličnim železnim predmetima 
 koji mogu proizvesti iskru;
7) pušenje u ovakvim prostorijama je strogo zabranjeno.
Sve navedene zabrane treba na ulazu u ovakve prostorije istaknuti 
 sa vidnim natpisom.
Član 35
Pri radovima sa lako zapaljivim tečnostima i materijama, kao 
 na pr., sa benzinom, benzolom, eterom kao i pri radovima na punjenju i čišćenju 
 posuda sa tim tečnostima kao i ostalim radovima sa istima, strogo je zabranjeno 
 pušenje i upotreba otvorenog plamena i užarenih predmeta. Alat ili uređaj koji 
 bi mogao proizvesti iskru ne sme se pri tim radovima upotrebljavati.
Da bi se sprečio požar kod punjenja i prerade etera, benzina, 
 sumpornog ugljenika, acetona i sl., sve mašine, aparati, posude i cevi, kao 
 i bačve za prenos, moraju biti uzemljeni kako bi se sprečilo njihovo eventualno 
 opasno punjenje elektricitetom.
Član 36
Gasne cevi u pogledu propustljivosti ne smeju se ispitivati 
 sa otvorenim plamenom. U tu svrhu ima se upotrebiti rastvor sapuna i vode (sapunica). 
 Kod tog posla pušenje je zabranjeno.
Osvetljavanje unutrašnjosti kotlova, balona, bačvi, kanala 
 itd. u kojima može biti lako zapaljivih i eksplozivnih gasova, može se vršiti 
 jedino sa električnim svetiljkama koje odgovaraju sigurnosnim propisima za tu 
 svrhu.
Član 37
Ako se na posudama (bačvama, rezervoarima i sl.), koje su sadržavale 
 lako zapaljive tečnosti, eksplozivne gasove i kiseline, vrše radovi sa vatrom 
 ili radovi kod kojih nastaje usijavanje odnosno iskre, te posude treba prethodno 
 dobro isprati i potpuno napuniti vodom, vodenom parom, dušikom (azotom) ili 
 ugljenikovim dioksidom i t. sl. Ovakvi radovi smeju se poveriti samo iskusnim 
 i stručnim osobama koje su tačno upoznate sa svim opasnostima toga rada. Ako 
 se posude, na kojima se preduzimaju takvi radovi sa plamenom, ne mogu za vreme 
 rada držati ispunjene vodom, vodenom parom, dušikom (azotom) ili ugljenikovim 
 dioksidom i sl., takvi se radovi sa plamenom ne smeju preduzimati.
Član 38
Zabranjeno je u radnim prostorijama svako gomilanje materijala 
 i otpadaka koji su lako zapaljivi ili se sami mogu zapaliti. Za njihov privremeni 
 smeštaj treba upotrebiti posudu od nesagorivog materijala sa hermetičkim poklopcem. 
 Na svakoj posudi treba označiti šta sadrži. Ove posude ne smeju se smeštati 
 u prostorije gde ima zapaljivih materija.
Član 39
Na radovima, kod kojih usled prirode posla postoji opasnost 
 da se zapale odela uposlenog osoblja, ne smeju se upotrebljavati odela koja 
 su masna od ulja, masti ili imaju na sebi lako zapaljivog materijala.
Rad sa otrovnim i jetkim materijama
Član 40
Lako zapaljive, eksplozivne, otrovne i jetke materije mogu 
 se držati samo u podesnim posudama na sigurnim mestima, zatvorene ključem i 
 pod nadzorom. Ovakve materije smeju se izdavati samo licima koja su upoznata 
 s opasnošću koja preti od tih materija, a u količinama koje su neophodno potrebne 
 za redovno obavljanje posla.
Prolivene ili razasute količine ovih materija moraju se odmah 
 sa potrebnom pažnjom otstraniti.
Za otrovne i jetke materije moraju se upotrebiti posude takvog 
 oblika i izgleda koje onemogućuju da se ove posude u bilo kome slučaju zamene 
 sa posudama u kojima se drži pitka voda. Na svim posudama treba i natpisom označiti 
 njihovu sadržinu sa oznakom otrova.
Član 41
Za pretakanje jetkih kiselina i lužina iz balona, buradi i 
 sl. moraju se upotrebiti naprave koje sprečavaju prskanje i prolivanje istih 
 (na pr. naprava za pretakanje - ljuljačka, dizalo za balone i sl.).
Zabranjeno je ustima isisavati vazduh iz creva ili cevi radi 
 pretakanja kiselina i lužina.
Ostale odredbe
Član 42
Zatvorene šuplje posude, kao na pr., mašinski delovi, bačve, 
 cevi, rezervoari, plovci i sl. smeju se obrađivati plamenom, lampom za lemljenje 
 itd. ili u vatri zagrejati tek onda kad su preduzete sve mere da u unutrašnjosti 
 tih šupljih tela ne može nastati pritisak koji bi doveo do rasprsnuća.
Član 43
Ispitivanje rezervoara i drugih sudova u pogledu propustljivosti, 
 gde je to moguće, treba vršiti hladnim pritiskom (vodom). Ako se preduzimaju 
 ovakva ispitivanja upotrebom vazduha, pare ili gasova, kao na pr., dušika (azota), 
 ugljenikovog dioksida, moraju se već prema elastičnim svojstvima upotrebljenog 
 gasa preduzeti posebne zaštitne mere.
Član 44
Na mašinama i ostalim pogonskim uređajima niko ne sme ma šta 
 raditi, ako nije stručan i osposobljen za rad na njima.
Član 45
Ostavljanje i vešanje odela u neposrednoj blizini mašina, transmisija 
 i električnih instalacija strogo je zabranjeno. Za tu svrhu moraju biti uređene 
 posebne prostorije ili mesta.
Član 46
Lica koja su zaposlena kod mašina, transmisija i ostalih pogonskih 
 uređaja, moraju nositi uz telo pritegnuto odelo.
U blizini pokretnih delova mašina i pogonskih uređaja zaposlena 
 lica, ako imaju dugu kosu odnosno pletenice, moraju iste omotati. Isto tako 
 ne smeju se nositi široka odela, vrpce, pojasi, šalovi, prstenje i sl. Rukavi 
 ako se zavrću imaju se zavrnuti sa unutrašnje strane.
Član 47
Ekseri koji strče, obruči ili žica na sanducima, bačvama, daskama, 
 balvanima i sl. moraju se odmah izvaditi (otstraniti), zavrnuti ili zakucati 
 tako da postanu bezopasni.
Član 48
Zabranjeno je za vreme rada u preduzeću unositi i uživati alkoholna 
 pića. Licima u pijanom stanju ne sme se dozvoliti pristup u radionice i na radna 
 mesta.
Član 49
U preduzećima u kojima je potrebna naročita opreznost zbog 
 mogućnosti oboljenja od profesionalnih bolesti, zaposlena lica ne smeju za vreme 
 rada u radnim prostorijama jesti, pušiti i žvakati duvan. Sem toga, moraju posvetiti 
 pažnju savršenoj čistoći. Pre jela i pića, kao i odmah posle napuštanja radnog 
 mesta, moraju se temeljno oprati. Potrebna sredstva za tu svrhu preduzeće je 
 dužno da stavi radnicima na raspoloženje.
Čl. 50 do 75
(Prestalo da važi)
III HIGIJENA RADA
Čistoća radnih prostorija
Član 76
Sve radne prostorije kao i radna mesta moraju se održavati 
 u čistoći.
Najmanje jedanput nedeljno moraju se sve radionice temeljno 
 očistiti. Podovi radionica moraju se čistiti svakodnevno i to po pravilu po 
 završetku rada. Ako se čišćenje mora vršiti za vreme samog rada, čišćenje će 
 se obavljati na takav način da se ne diže prašina.
Zidovi i tavanice (stropovi) radnih prostorija moraju se redovno 
 čistiti, a krečiti najmanje jedanput godišnje.
Voda upotrebljena za prskanje ili pranje radionica ne sme biti 
 štetna po zdravlje.
Član 77
U svim radionicama kao i sporednim prostorijama moraju se postaviti 
 pljuvaonice od materijala koji se može lako prati. Pljuvaonice moraju biti ispunjene 
 vodom. Broj pljuvaonica u pojedinim radnim prostorijama odrediće se prema veličini 
 prostorije i broju radnika koji rade u njima računajući najmanje 1 pljuvaonicu 
 na 20 radnika. Pljuvaonice moraju biti postavljene na lako pristupačnim mestima, 
 a moraju se svakodnevno prati.
Naročito se preporučuje postavljanje pljuvaonica sa poklopcima 
 koje se otvaraju pritiskom noge ili pljuvaonice pričvršćene na zidu u visini 
 od 1 m iznad poda i to sa vodenim ispiranjem.
Čl. 78 do 85
(Prestalo da važi)
Rad sa otrovnim i zaraznim materijama
Član 86
(Prestao da važi)
Član 87
Materijal koji je opasan za prenošenje zaraze mora se pre obrade 
 (uskladištavanje, sortiranje i prerađivanje) prethodno raskužiti. Način rada 
 sa ovakvim materijalom biće regulisan posebnim pravilnikom.
Čl. 88 do 99
(Prestalo da važi)
Otpaci i otpadne vode
Član 100
Svi otpaci moraju se svakodnevno iznositi iz radnih prostorija. 
 Ako se radi o otpacima organskih materija podložnih truljenju, u radnim prostorijama 
 gde nastaju takvi otpaci moraju postojati naročiti metalni sudovi sa poklopcima 
 u kojima se isti sakupljaju. Ti metalni sudovi moraju se svakodnevno ispražnjavati 
 i prati.
Otpaci organskih materija podložni truljenju mogu se privremeno 
 ostaviti u za tu svrhu sazidane i potpuno pokrivene i zatvorene komore, koje 
 se nalaze napolju i dovoljno su udaljene od radnih prostorija. Otpaci organskih 
 materija u ovakvim komorama moraju se redovno prazniti, a prema potrebi polivati 
 odgovarajućim dezinfekcionim rastvorom.
Član 101
U radnim prostorijama u kojima se prerađuju organske materije 
 podložne truljenju, podovi moraju biti od takvog materijala da ne propuštaju 
 tečnosti. Zidovi ovakvih prostorija moraju biti premazani masnom bojom ili obloženi 
 materijalom koji se može lako prati.
Podovi i zidovi ovakvih radnih prostorija moraju se svakodnevno 
 prati, a po potrebi i dezinfikovati.
Član 102
Otpadne vode moraju se odvoditi neposredno u kanale čiji otvori 
 moraju biti snabdeveni sifonima.
Član 103
Otpadne vode u času napuštanja preduzeća, kao i način odvođenja 
 otpadaka (smeća) izvan područja preduzeća ima odgovarati i vršiće se prema za 
 tu svrhu donetim propisima.
Čl. 104 do 151
(Prestalo da važi)
Mašine radilice na električni pogon
Član 152
Sve mašine radilice sa direktnim električnim pogonom (sa ugrađenim 
 elektromotorima), ili ako na sebi imaju bilo kakve električne instalacije, moraju 
 biti na propisan način uzemljene.
Cirkulari za rezanje gorivog drveta
Član 153
Cirkulari za rezanje gorivog drveta moraju biti snabdeveni 
 zaštitnom napravom, koja omogućuje da se drvo pri rezanju na siguran način pridržava.
Kružna testera mora biti sa svih strana zaštićena čvrstim metalnim 
 zaštitnim oklopom. Za vreme rada sme ostati nezaštićen samo onaj deo kružne 
 testere koji je potreban za rezanje.
Preporučuje se upotreba cirkulara sa pomičnim stolom ili pomičnim 
 nogarima (kozlićem).
U slučaju upotrebe cirkulara sa pomičnim stolom, sto cirkulara 
 mora biti osiguran da ne može spasti sa svojih ležišta (šina).
VI PARNI KOTLOVI
Član 154
Kotlovi i kotlovski uređaji, kao i sudovi pod pritiskom, moraju 
 u pogledu sigurnosti pogona u svemu odgovarati Uredbi o nadzoru nad parnim kotlovima 
 i sudovima pod pritiskom.
Član 155
Svaka kotlovnica mora imati najmanje dva izlaza u dva različita 
 pravca. Najmanje jedan izlaz iz kotlovnice mora voditi neposredno na slobodan 
 prostor. Sva vrata u kotlovnici moraju se otvarati napolje. Uz kotlovnicu se 
 ne smeju nalaziti prostorije sa zapaljivim i eksplozivnim materijama.
Član 156
Kotlovnica ne sme imati tavanicu (strop), nego samo laganu 
 krovnu konstrukciju sa ugrađenim otvorom za ventilaciju.
Član 157
Temperatura u kotlovnici ne sme pod normalnim prilikama preći 
 28
o
C. Ako temperatura kotlovnice prelazi 28
o
C, mora se uvesti odgovarajuća veštačka ventilacija.
Član 158
Platforme uzidanih kotlova, koje se nalaze više od 1 m iznad 
 poda, moraju biti snabdevene odgovarajućim sigurnosnim ogradama.
Član 159
Sem manometra i armature za kontrolu vodostanja, ostala armatura 
 ne mora biti vidljiva sa radnog mesta ložača ali se za to mora povremeno obilaziti 
 i kontrolisati.
Član 160
U cilju bezopasnog posluživanja i rukovanja s armaturom kotla, 
 koja se nalazi na većim visinama, moraju postojati odgovarajuće stepenice i 
 platforme s ogradama visine 1 m.
Član 161
Stakla na vodokazima, ako po svojoj konstrukciji nisu osigurana 
 od prskanja, moraju na odgovarajući način biti zaštićena, i to tako da ta zaštita 
 ne smeta čitanje (kontrolisanje) vodostaja.
Član 162
Para koju ispuštaju sigurnosni ventili mora biti odvedena u 
 slobodan prostor.
Član 163
Posluživanje ili održavanje kotlova sme se poveriti muškarcima 
 zdravim i fizički sposobnim starijim od 18 godina, a koji za obavljanje toga 
 posla imaju propisanu stručnu spremu i ispit.
Član 164
Pristup u kotlovnicu ima se zabraniti svim nezaposlenim licima. 
 Ovu zabranu treba pismeno istaknuti na svim ulaznim vratima kotlovnice.
Član 165
Parni kotao mora tako dugo biti pod stručnim nadzorom dok se 
 na rešetki kotla nalazi vatra ili dok loženje nije obustavljeno i dok nije izvršeno 
 sniženje pritiska i izvršenje svih propisa za napuštanje kotlovskih postrojenja, 
 predviđenih Uredbom o nadzoru nad parnim kotlovima i sudovima pod pritiskom.
Osoblje koje poslužuje parni kotao ne sme napustiti svoje mesto 
 dok iduća smena ne preuzme službu.
Član 166
Kotlovnica i kotlovski uređaji moraju se održavati u čistoći. 
 U kotlovnici se ne smeju držati predmeti koji se ne odnose neposredno na pogon 
 kotlova. Kotlovnica se ne sme upotrebiti za radionicu ili sušionicu. Isto tako 
 kotlovnica se ne sme upotrebiti za stanovanje. Izlazi kotlovnice moraju uvek 
 za vreme rada biti slobodni i nezaključani. Alat, rezervni delovi i ostali pomoćni 
 uređaji potrebni za pogon moraju se u redu održavati.
Član 167
Podloživanje kotla mora se vršiti sa potrebnom opreznošću, 
 i to tek pošto je nesumnjivo ustanovljeno da u kotlu ima dovoljno vode.
Član 168
Pre početka loženja zasun na izlaznim kanalima i klapne na 
 pepeljarama moraju biti otvoreni radi ventilacije dimnih kanala na kotlu, ekonomajzeru 
 (zagrejaču vode), zagrejačima vazduha itd. ako takvi postoje. Tako gde postoji 
 veštačka promaja moraju se staviti u pogon ventilatori.
Sa loženjem može se otpočeti tek pošto se osoblje koje tim 
 rukuje uveri da su kanali i ložište slobodni od zapaljivih gasova.
Član 169
Pre, za vreme potpaljivanja i prilikom samog loženja treba 
 kontrolisati celokupnu armaturu kotla, a naročito vodokazni uređaj i ventile 
 sigurnosti. Sem toga, treba se uveriti da u gornjem delu ekonomajzera (ako takav 
 postoji) nema vazduha. Isto tako moraju se prokontrolisati i uređaji za oduvavanje 
 kotla (ukoliko postoje).
Član 170
Gorivo sa kojim se kotao potpaljuje ne sme u svrhu lakšeg gorenja 
 biti poliveno petroleumom ili ostalim lako zapaljivim tečnostima.
Pogon kotla
Član 171
S armaturom kotla mora se pažljivo rukovati. Parne vodove treba 
 pre zagrejavanja osloboditi vode. Njihovo zagrejavanje treba vršiti postepeno.
Oduzimanje tople vode iz kotlova u razne svrhe zabranjeno je 
 ako za tu svrhu ne postoji poseban uređaj.
Član 172
Vodostaj kotla mora se uvek održavati na potrebnoj visini. 
 Ne sme se dopustiti da vodostaj kotla padne ispod oznake za najniži vodostaj. 
 Nije dozvoljeno ni za vreme rada, ni za vreme prekida rada punjenje kotla preko 
 gornje vidljive granice vodostaja. Ako se zbog niskog vodostaja ne može na vodokazu 
 pročitati vodostaj, ima se odmah obustaviti loženje, te slučaj neodložno prijaviti 
 pretpostavljenima. Vodokazi moraju uvek biti upotrebljivi i održavani u ispravnom 
 i čistom stanju. Sve slavine i ventile treba svakodnevno ispitivati, a sve nedostatke 
 odmah otstraniti.
Član 173
Sve naprave koje služe za napajanje kotla moraju se održavati 
 u ispravnom stanju. Po mogućstvu, naprave za napajanje treba naizmenično upotrebljavati, 
 a u svakom slučaju povremeno i ispitivati.
Manometar treba povremeno ispitivati u pogledu njegove ispravnosti. 
 Naročito treba ispitivati da li se pri izduvavanju sigurnosnih ventila prilagođuje 
 odnosno da li se skazaljka manometra kod opreznog zatvaranja slavine manometra 
 ili ponovnog otvaranja pokreće do nule i vraća do pređašnjeg položaja. Nepravilan 
 rad manometra i primećena otstupanja skazaljke manometra treba smesta prijaviti 
 pretpostavljenima.
Na svakom kotlovskom manometru mora postojati trokraka slavina 
 za nameštanje kontrolnog manometra i za kontrolisanje kotlovskog manometra za 
 vreme pogona. Manometar se smatra ispravnim ako pada na nulu pri spoju istog 
 sa atmosferom i pri vraćanju skazaljke na isti pritisak pri kome je otpočeto 
 ispitivanje, kao i ako se radni pritisak na manometru poklapa sa izduvavanjem 
 ventila sigurnosti.
Član 174
Dozvoljeni najviši pritisak kotla mora biti označen na posebnoj 
 metalnoj pločici na samom kotlu, a isto tako i vidljivom crvenom crtom na samom 
 manometru. Ako se pritisak u kotlu toliko popeo da skazaljka manometra pređe 
 oznaku najvećeg dozvoljenog pritiska, promaja se ima smanjiti, a ako pri tome 
 sigurnosni ventili ne ispuštaju paru, treba odmah ispitati uzrok tome i slučaj 
 prijaviti pretpostavljenima.
Član 175
Sigurnosne ventile treba redovno ispitivati u pogledu njihove 
 ispravnosti. Svako samovoljno preudešavanje sigurnosnih ventila, njihovo preopterećivanje 
 ili oštećenje je strogo zabranjeno.
Član 176
Za vreme vađenja šljake i za vreme ručnog ubacivanja goriva 
 na roštilj mora se promaja kotla smanjiti.
Član 177
Pokrivanje vatre po završetku pogona kotla, a u cilju što lakšeg 
 ponovnog loženja kotla, dozvoljeno je samo ako kotao za vreme prekida pogona 
 ostane pod stručnim nadzorom. Za to vreme zasuni za promaju (regulatori promaje) 
 ne smeju biti sasvim zatvoreni.
Član 178
Pre svakog puštanja kotla u pogon, kotlovske površine, ozid 
 kotla, armature kako gruba tako i fina, moraju se kontrolisati i dovesti u ispravno 
 stanje. Sva oštećenja koja se primete u pogonu moraju se prijaviti pretpostavljenima 
 a od strane osoblja koji tim rukuje moraju se preduzeti mere sigurnosti.
Čišćenje i pražnjenje kotla
Član 179
Kotao se sme prazniti tek pošto je vatra uklonjena a zidovi 
 kotla dovoljno ohlađeni.
Ako se kotao zbog izuzetnih prilika mora prazniti pod pritiskom, 
 pražnjenje će se obavljati sa najvećom pažnjom i pod što manjim pritiskom.
Član 180
Napajanje ispražnjenog još vrućeg kotla ne sme se vršiti pošto 
 je pražnjenje vršeno usled izuzetnih pojava. Takav kotao mora biti potpuno ohlađen, 
 pregledan i ako se ustanovi njegova ispravnost, mora biti napunjen kao u redovnim 
 prilikama.
Član 181
Kotlove i pripadajuće cevi koji nisu u pogonu treba čuvati 
 od smrzavanja i uticaja vlage.
Član 182
Kotlovni kamen i mulj u kotlu mora se temeljno čistiti. Čišćenje 
 naslage kamenca ne sme se vršiti hemiskim putem, već samo mehanički, i to pomoću 
 tupog alata ili peščanim mlazom pod pritiskom. U poslednjem slučaju osoblje 
 mora biti snabdeveno odgovarajućim maskama.
Član 183
Kod radova u kotlu mogu se upotrebiti električne ručne svetiljke 
 i električni sprovodnici koji odgovaraju važećim propisima za električne instalacije 
 i uređaje i ako su isti u potpuno ispravnom stanju. Ručne električne svetiljke 
 moraju biti snabdevene zaštitnim staklom i mrežom i ne smeju na sebi imati prekidač. 
 Napon ovakvih ručnih svetiljki priključenih na mrežu naizmenične struje treba 
 pomoću zaštitnih transformatora svesti na napon od 48 volti ili niže. Zaštitni 
 transformator ovakvih ručnih svetiljki biće priključen ili direktno na mrežu 
 ili neposredno na priključnicu (utikačku kutiju). Viljuške (utikači) za ručne 
 svetiljke ne smeju pristajati u priključnice za viši napon.
Čl. 184 do 186
(Prestalo da važi)
VIII ZAVRŠNE ODREDBE
Član 187
Odredbe ovog pravilnika primenjivaće se na sva preduzeća čijoj 
 se izgradnji pristupi po stupanju na snagu ovog pravilnika.
Već postojeća preduzeća, koja ne ispunjavaju odredbe ovog pravilnika 
 u pogledu sigurnosti pri radu i higijene rada, dužna su da se u što kraćem roku, 
 a najdalje za jednu godinu, postupno saobraze ovim propisima.
Ona postojeća preduzeća koja ne ispunjavaju odredbe ovog pravilnika 
 u građevinskom pogledu, ukoliko su za njihovo prilagođavanje potrebni građevinski 
 radovi manjeg obima (dograđenje, pregrađenje i sl.), dužna su da se u što kraćem 
 roku, a najdalje za dve godine, postupno saobraze ovim propisima.
Već postojeća preduzeća, koja ne ispunjavaju odredbe ovog pravilnika 
 u građevinskom pogledu, ukoliko su za njihovo prilagođavanje potrebni građevinski 
 radovi većeg obima (podizanje novih fabričkih objekata i sl.), dužna su da se 
 u što kraćem roku, a najdalje za 5 godina, postupno saobraze ovim propisima.
Postojeća preduzeća koja ne odgovaraju odredbama ovog pravilnika, 
 a ne mogu se ni delimičnim dograđivanjem ili pregrađivanjem, uskladiti sa odredbama 
 ovog pravilnika u građevinskom pogledu (način gradnje, visina, raspored i veličina 
 radnih prostorija), nastaviće sa radom ako su važna za narodnu privredu, o čemu 
 će, na zahtev inspekcije rada, davati mišljenje administrativno-operativno rukovodstvo 
 privrednog preduzeća. Takva preduzeća prilagodiće se koliko je najviše moguće 
 odredbama ovog pravilnika, odnosno moraju se tako urediti da u njima život i 
 zdravlje uposlenih lica ne budu ugroženi.
Postupno ispunjavanje odredaba ovog pravilnika u već postojećim 
 preduzećima kontroliše inspekcija rada, koja po potrebi određuje i rokove za 
 postupno saobražavanje, vodeći pritom računa o objektivnim, materijalnim i tehničkim 
 mogućnostima.
Rokovi iz ovog člana za saobražavanje već postojećih preduzeća 
 odredbama ovog pravilnika, počinju teći od dana stupanja na snagu ovog pravilnika 
 o izmenama i dopunama.
Član 188
Ovaj pravilnik stupa na snagu danom objavljivanja u "Službenom 
 listu Federativne Narodne Republike Jugoslavije".