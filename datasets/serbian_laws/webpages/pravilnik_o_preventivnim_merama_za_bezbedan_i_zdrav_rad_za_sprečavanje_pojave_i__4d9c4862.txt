Title: PRAVILNIKO PREVENTIVNIM MERAMA ZA BEZBEDAN I ZDRAV RAD ZA SPREČAVANJE
POJAVE I ŠIRENJA EPIDEMIJE ZARAZNE BOLESTI
URL: https://www.paragraf.rs/propisi/pravilnik-o-preventivnim-merama-bezbedan-zdrav-rad-sprecavanje-epidemije.html
Extracted: 2025-07-06T23:13:04.392640
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O PREVENTIVNIM MERAMA ZA BEZBEDAN I ZDRAV RAD ZA SPREČAVANJE
POJAVE I ŠIRENJA EPIDEMIJE ZARAZNE BOLESTI
("Sl. glasnik RS", br. 94/2020)
Predmet
Član 1
Ovim pravilnikom propisuju se preventivne mere koje je poslodavac dužan
da primeni radi sprečavanja pojave i širenja zarazne bolesti i otklanjanja rizika za bezbedan
i zdrav rad zaposlenih, kao i lica koja se zateknu u radnoj okolini, kada nadležni organ
proglasi epidemiju zarazne bolesti.
Obim primene
Član 2
Ovaj pravilnik se primenjuje na svim radnim mestima u radnoj okolini u
kojoj se obavlja rad izuzev rada na terenu i rada od kuće.
Plan primene mera
Član 3
Poslodavac je dužan da, za sva radna mesta u radnoj okolini, donese plan
primene mera za sprečavanje pojave i širenja epidemije zarazne bolesti, koji je sastavni
deo akta o proceni rizika koji se donosi saglasno zakonu i propisima iz oblasti bezbednosti
i zdravlja na radu.
Poslodavac je dužan da plan primene mera, usled nastalih promena koje utiču
na bezbedan i zdrav rad tokom trajanja epidemije usaglašava sa odlukama nadležnog organa.
Sadržina plana primene mera
Član 4
Planom primene mera se utvrđuju mere i aktivnosti kojima se povećava i
unapređuje bezbednost i zdravlje zaposlenih radi sprečavanja pojave epidemije zarazne bolesti,
kao i mere i aktivnosti koje se preduzimaju u slučaju pojave epidemije zarazne bolesti u
cilju bezbednosti i zdravlja na radu zaposlenih i zaštite prisutnih lica.
Plan primene mera obavezno sadrži:
1) preventivne mere i aktivnosti za sprečavanje pojave epidemije zarazne
bolesti;
2) zaduženje za sprovođenje i kontrolu sprovođenja preventivnih mera i
aktivnosti;
3) mere i aktivnosti za postupanje u slučaju pojave epidemije zarazne bolesti.
Preventivne mere i aktivnosti za sprečavanje pojave epidemije
zaraznih bolesti
Član 5
Poslodavac je dužan da na svakom radnom mestu u radnoj okolini obezbedi
primenu preventivnih mera, a naročito sledećih:
1) pre početka rada obezbedi pisane instrukcije i uputstva o merama i postupcima
za sprečavanje pojave epidemije zarazne bolesti, koji sadrže informaciju o simptomima zarazne
bolesti;
2) u skladu sa mogućnostima, ukoliko nije organizovan rad u smenama, izvrši
preraspodelu radnog vremena uvođenjem druge ili treće smene sa manjim brojem zaposlenih;
3) sprovodi pojačanu higijenu i dezinfekciju radnih i pomoćnih prostorija
što uključuje redovnu dezinfekciju prostorija i često provetravanje radnog prostora;
4) obezbedi zaposlenima dovoljne količine sapuna, ubrusa, tekuće vode i
dezinfekcionih sredstava na bazi alkohola za pranje ruku;
5) obezbedi redovno čišćenje svih površina koje se često dodiruju na radnom
mestu, posebno prostorija i opreme kao što su toaleti, kvake na vratima, fiksni telefoni,
računarska oprema i druga oprema za rad;
6) uredi način vođenja evidencije o dezinfekciji radnih i pomoćnih prostorija
koju organizuje i sprovodi;
7) obezbedi izradu uputstava za bezbedan i zdrav rad sa izvođačima radova,
dobavljačima, distributerima i spoljnim saradnicima;
8) organizuje i obezbedi redovno uklanjanje otpada i smeća (kante za smeće
obložene plastičnom kesom) iz prostorija tako da se mogu isprazniti bez kontakta sa sadržajem.
Poslodavac je dužan da u slučaju pojave zarazne bolesti kod svojih zaposlenih
obezbedi primenu preventivnih mera, a naročito sledećih:
1) prostor u kome je boravio zaposleni koji je zaražen se redovno fizički
i hemijski dezinfikuje i provetrava;
2) poštuju se procedure ulaska i izlaska u prostorije poslodavca, koriste
propisana sredstva i oprema za ličnu zaštitu na radu i druge mere zaštite tokom procesa rada;
3) precizno se definišu pravci kretanja zaposlenih kroz radne i pomoćne
prostorije;
4) organizuje se stroga kontrola kretanja zaposlenih iz organizacione jedinice
u kojoj je radio zaposleni koji je zaražen;
5) kontakti zaposlenih iz organizacione jedinice u kojoj je boravio zaposleni
koji je zaražen sa drugim zaposlenima se svode na nužne uz propisane mere zaštite;
6) primenjuju se sve druge mere po preporuci epidemiologa.
Zaduženje za sprovođenje i kontrolu sprovođenja preventivnih
mera i aktivnosti
Član 6
Poslodavac je dužan da u planu primene mera uredi obaveze i odgovornosti
u vezi sa praćenjem i kontrolom primene mera bezbednosti i zdravlja na radu.
Proveru efikasnosti primene mera bezbednosti i zdravlja zaposlenih na radu
kod poslodavca vrši lice za bezbednost i zdravlje na radu.
Poslovi lica za bezbednost i zdravlje na radu
Član 7
Lice za bezbednost i zdravlje na radu u saradnji sa poslodavcem planira,
sprovodi i podstiče primenu preventivnih mera, a naročito:
1) učestvuje u izradi plana primene mera;
2) priprema pisana uputstva i instrukcije za bezbedan i zdrav rad u cilju
zaštite zdravlja zaposlenih od epidemije zarazne bolesti;
3) kontroliše primenu mera koje su utvrđene u planu primene mera koji donosi
poslodavac;
4) vrši kontrolu korišćenja sredstava i opreme za ličnu zaštitu na radu;
5) sarađuje sa državnim organima i daje potrebna obaveštenja o primeni
preventivnih mera bezbednosti i zdravlja na radu.
Obaveze zaposlenog
Član 8
Zaposleni je obavezan da:
1) sprovodi sve preventivne mere bezbednosti i zdravlja na radu kako bi
sačuvao svoje zdravlje, kao i zdravlje drugih zaposlenih;
2) namenski koristi propisana sredstva i opremu za ličnu zaštitu na radu
i da sa njima pažljivo rukuje, da ne bi ugrozio svoju bezbednost i zdravlje kao i bezbednost
i zdravlje drugih lica;
3) dodatno brine o svojoj higijeni tako što će redovno i pravilno prati
ruke;
4) ličnu odeću drži odvojenu od sredstava i opreme za ličnu zaštitu na
radu i radnog odela;
5) obavezno obavesti poslodavca ukoliko posumnja na simptome zarazne bolesti
kod sebe, kod drugih zaposlenih ili članova svoje porodice;
6) pre početka rada pregleda svoje radno mesto uključujući i sredstva za
rad koja koristi, kao i sredstva i opremu za ličnu zaštitu na radu i da u slučaju uočenih
nedostataka izvesti poslodavca ili drugo ovlašćeno lice;
7) pre napuštanja radnog mesta, da radno mesto i sredstva za rad ostavi
u stanju da ne ugrožavaju druge zaposlene;
8) u skladu sa svojim saznanjima, odmah obavesti poslodavca o nepravilnostima,
štetnostima, opasnostima ili drugoj pojavi koja bi na radnom mestu mogla da ugrozi njegovu
bezbednost i zdravlje ili bezbednost i zdravlje drugih zaposlenih;
9) sarađuje sa poslodavcem i licem za bezbednost i zdravlje na radu, kako
bi se sprovele dodatne neophodne mere za bezbednost i zdravlje na radu.
Prelazna i završna odredba
Član 9
Plan primene mera iz člana 3. ovog pravilnika poslodavci su dužni da donesu
u roku od 30 dana od dana stupanja na snagu ovog pravilnika.
Član 10
Ovaj pravilnik stupa na snagu osmog dana od dana objavljivanja u,,Službenom
glasniku Republike Srbije".