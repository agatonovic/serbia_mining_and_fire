Title: PRAVILNIKO NAČINU VOĐENJA I UPISU U EVIDENCIJU PREDSTAVNIKA INOSTRANIH MEDIJA I DOPISNIŠTAVA INOSTRANIH MEDIJA
URL: https://www.paragraf.rs/propisi/pravilnik-o-nacinu-vodjenja-evidencije-predstavnika-inostranih-medija-i-dopisnistava.html
Extracted: 2025-07-06T23:11:34.492432
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU VOĐENJA I UPISU U EVIDENCIJU PREDSTAVNIKA INOSTRANIH MEDIJA I DOPISNIŠTAVA INOSTRANIH MEDIJA
("Sl. glasnik RS", br. 76/2024)
Predmet Pravilnika
Član 1
Ovim pravilnikom bliže se uređuje način vođenja i upisa u evidenciju predstavnika inostranih medija i dopisništava inostranih medija i izdavanje legitimacija za obavljanje medijske aktivnosti na teritoriji Republike Srbije.
Inostrani medij
Član 2
Pod inostranim medijem, u smislu ovog pravilnika, smatraju se dnevne i periodične novine, servis novinske agencije, radio-program, televizijski program i elektronska izdanja tih medija, kao i samostalna elektronska izdanja (uređivački oblikovane internet stranice), a koji su osnovani izvan granica Republike Srbije.
Predstavnik inostranog medija
Član 3
Predstavnik inostranog medija, u smislu ovog pravilnika, jeste lice koje za inostrani medij obavlja medijsku aktivnost, i to kao urednik, novinar, foto-reporter, snimatelj ili drugi saradnik, na teritoriji Republike Srbije.
Dopisništvo inostranog medija
Član 4
Dopisništvo inostranog medija (u daljem tekstu: dopisništvo), u smislu ovog pravilnika, jeste organizovano predstavništvo inostranog medija.
Dopisništvo čine najmanje dva predstavnika inostranog medija, koji za taj medij obavljaju medijsku aktivnost na teritoriji Republike Srbije u periodu dužem od 90 dana.
Član 5
Dopisništvo stiče svojstvo pravnog lica upisom u Evidenciju dopisništava inostranih medija, koja se vodi u ministarstvu nadležnom za poslove javnog informisanja (u daljem tekstu: ministarstvo).
Član 6
Ministarstvo vodi Evidenciju predstavnika inostranih medija i Evidenciju dopisništava inostranih medija.
Zahtev za upis u Evidenciju predstavnika inostranih medija
Član 7
Upis u Evidenciju predstavnika inostranih medija vrši se na osnovu zahteva odgovornog lica inostranog medija, odnosno zahteva rukovodioca dopisništva, koji se podnosi ministarstvu.
Odgovorno lice inostranog medija podnosi zahtev za upis u Evidenciju, iz stava 1. ovog člana, predstavnika i rukovodioca dopisništva u Republici Srbiji.
Rukovodilac dopisništva podnosi zahtev za upis u Evidenciju, iz stava 1. ovog člana, predstavnika koji obavlja medijsku aktivnost za to dopisništvo.
Član 8
Zahtev za upis u Evidenciju predstavnika inostranih medija sadrži:
1) ime i prezime;
2) pol;
3) datum, mesto i državu rođenja;
4) državljanstvo;
5) broj, datum, mesto i državu izdavanja putne isprave, odnosno lične karte (za državljane Republike Srbije);
6) status vize, mesto izdavanja, trajanje vize;
7) naziv, državu, adresu i telefon redakcije;
8) profesionalni status predstavnika;
9) adresu dopisništva u Republici Srbiji (ako je dopisništvo osnovano);
10) period u kome namerava da boravi na teritoriji Republike Srbije;
11) adresu boravka u Republici Srbiji;
12) kontakt telefon;
13) elektronsku adresu;
14) mesto, datum i potpis.
Zahtev iz stava 1. ovog člana podnosi se na Obrascu 1, koji je odštampan uz ovaj pravilnik i čini njegov sastavni deo i objavljuje se na veb sajtu ministarstva.
Član 9
Uz zahtev za upis u Evidenciju predstavnika inostranih medija, prilaže se:
1) propratno pismo odgovornog lica inostranog medija čiji je predstavnik;
2) dve fotografije;
3) fotokopija putne isprave, odnosno lične karte;
4) kratka profesionalna biografija (za predstavnika inostranog medija koji boravi na teritoriji Republike Srbije duže od 90 dana);
5) dokaz o prijavi boravka kod nadležnog organa u Republici Srbiji (za strane državljane), na uvid.
Zahtev za upis u Evidenciju dopisništava inostranih medija
Član 10
Upis u Evidenciju dopisništava inostranih medija vrši se na osnovu zahteva odgovornog lica inostranog medija, koji se podnosi ministarstvu.
Član 11
Zahtev za upis u Evidenciju dopisništava inostranih medija sadrži:
1) naziv i sedište inostranog medija koji je osnivač dopisništva u Republici Srbiji;
2) sedište i adresu dopisništva u Republici Srbiji;
3) broj telefona i elektronsku adresu dopisništva;
4) ime i prezime rukovodioca dopisništva;
5) broj i datum isteka novinarske legitimacije rukovodioca dopisništva;
6) ime, prezime i broj novinarske legitimacije svih predstavnika inostranog medija koji obavljaju medijsku aktivnost za to dopisništvo;
7) mesto, datum i potpis odgovornog lica inostranog medija.
Zahtev iz stava 1. ovog člana podnosi se na Obrascu 2, koji je odštampan uz ovaj pravilnik i čini njegov sastavni deo i objavljuje se na veb sajtu ministarstva.
Član 12
Uz zahtev za upis u Evidenciju dopisništava inostranih medija podnosi se propratno pismo odgovornog lica inostranog medija, koje je osnivač dopisništva.
Produženje upisa u evidenciju
Član 13
Odgovorno lice inostranog medija, odnosno rukovodilac dopisništva, može ministarstvu podneti zahtev za produženje upisa u Evidenciju predstavnika inostranih medija, odnosno zahtev za produženje upisa u Evidenciju dopisništava inostranih medija.
Zahtev iz stava 1. ovog člana podnosi se, pre isteka roka na koje je izdato rešenje o upisu u evidenciju, na obrascu iz člana 8. stav 2. i člana 11. stav 2. ovog pravilnika.
Član 14
Uz zahtev iz člana 13. ovog pravilnika podnosi se propratno pismo odgovornog lica inostranog medija, odnosno rukovodioca dopisništva.
Član 15
Predstavnik inostranog medija, odnosno rukovodilac dopisništva, dužan je da ministarstvu prijavi svaku promenu podataka koji se vode u evidenciji, u roku od 15 dana od dana nastale promene.
Član 16
Zahtev iz čl. 8, 11. i 13. ovog pravilnika, kao i propratno pismo iz člana 9. tačka 1), čl. 12. i 14. ovog pravilnika, mogu se podneti i elektronskim putem, u skladu sa zakonom.
Novinarska legitimacija i pres kartica
Član 17
Na osnovu upisa u Evidenciju predstavnika inostranih medija izdaje se novinarska legitimacija, odnosno pres kartica.
Novinarska legitimacija i pres kartica služe kao dokaz da je njen imalac upisan u Evidenciju predstavnika inostranih medija, koja se vodi kod nadležnog ministarstva.
Član 18
Novinarska legitimacija izdaje se predstavniku inostranog medija koji boravi na teritoriji Republike Srbije u periodu dužem od 90 dana.
Pres kartica izdaje se predstavniku inostranog medija koji boravi na teritoriji Republike Srbije u periodu kraćem od 90 dana.
Rok važenja
Član 19
Predstavniku inostranog medija koji boravi na teritoriji Republike Srbije, u periodu dužem od 90 dana, izdaje se novinarska legitimacija sa rokom važenja do jedne godine.
Predstavniku inostranog medija koji boravi na teritoriji Republike Srbije, u periodu kraćem od 90 dana, izdaje se pres kartica sa rokom važenja do 90 dana.
Sadržaj novinarske legitimacije
Član 20
Novinarska legitimacija se izdaje u posebnoj formi i sadrži:
1) naziv nadležnog ministarstva;
2) ime i prezime lica kome se izdaje novinarska legitimacija;
3) naziv inostranog medija čiji je predstavnik;
4) datum isteka roka važenja legitimacije;
5) broj legitimacije;
6) fotografiju i svojeručni potpis lica kome se izdaje novinarska legitimacija;
7) datum izdavanja i potpis ovlašćenog lica u nadležnom ministarstvu.
Član 21
Na poslednjoj strani novinarske legitimacije, na srpskom i engleskom jeziku, piše sledeće:
"Nosilac ove legitimacije evidentiran je kao predstavnik inostranog medija i ima pravo da za svoj medij obavlja medijsku aktivnost na teritoriji Republike Srbije.
The holder of this press ID is registered as a foreign media representative and he/she shall have the right to perform media activity for his/her own media at the territory of the Republic of Serbia."
Sadržaj pres kartice
Član 22
Pres kartica se izdaje u posebnoj formi i sadrži:
1) naziv nadležnog ministarstva;
2) ime i prezime lica kome se izdaje pres kartica;
3) naziv inostranog medija za koje lice radi;
4) datum isteka roka važenja pres kartice;
5) broj pres kartice;
6) fotografiju lica kome se izdaje pres kartica;
7) potpis ovlašćenog lica u nadležnom ministarstvu.
Član 23
Na poleđini pres kartice, na srpskom i engleskom jeziku, piše sledeće:
"Nosilac ove kartice evidentiran je kao predstavnik inostranog medija i ima pravo da za svoj medij obavlja medijsku aktivnost na teritoriji Republike Srbije.
The holder of this press card is registered as a foreign media representative and he/she shall have the right to perform media activity for his/her own media at the territory of the Republic of Serbia."
Pružanje pomoći u radu
Član 24
Ministarstvo, u okviru delokruga svoga rada, pruža pomoć u radu evidentiranim predstavnicima inostranih medija i evidentiranim dopisništvima inostranih medija.
Objavljivanje podataka iz evidencije
Član 25
Ministarstvo na svom veb sajtu objavljuje podatke iz člana 8. stav 1. tač. 1), 7), 9), 12) i 13) i člana 11. stav 1. tač. 1), 2), 3) i 4) ovog pravilnika.
Član 26
Novinarska legitimacija i pres kartica izdate do dana stupanja na snagu ovog pravilnika biće u upotrebi do isteka roka njihovog važenja.
Završne odredbe
Član 27
Danom stupanja na snagu ovog pravilnika prestaje da važi Pravilnik o načinu vođenja i upisu u evidenciju predstavnika inostranih medija i dopisništava inostranih medija ("Službeni glasnik RS", broj 21/16).
Član 28
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Obrazac 1
Obrazac 1
Form 1
Republika Srbija
Ministarstvo informisanja
i telekomunikacija
Republic of Serbia
Ministry of Information
and Telecommunications
ZAHTEV ZA UPIS U EVIDENCIJU
PREDSTAVNIKA INOSTRANIH MEDIJA
REQUEST FOR REGISTRATION OF
FOREIGN MEDIA REPRESENTATIVE
Ime i prezime
Name and Last name
Pol
Gender
M
Ž
M
F
Datum, mesto i država rođenja
Date, place and state of birth
Državljanstvo
Nationality
1
Pasoš ili lična karta (broj, datum, mesto i država izdavanja)
Passport or ID card (number, date, place and state of issuacne)
Status vize, mesto izdavanja, trajanje vize
Ture of visa, place of issuance and expiry date)
Redakcija - naziv, država, adresa i telefon
Media Outlet/Editorial office - name, state, address, telephone
Profesionalni status predstavnika
Proffessional status of the representative
Adresa dopisništva u Republici Srbiji
(ako je dopisništvo osnovano)
Address of the foreign media bureau in the Republic of Serbia
(if the foreign media bureau is established)
Period u kome namerava da boravi u Republici Srbiji
Intended period of residence in the Republic of Serbia
Adresa boravka u Republici Srbiji
Address of residence in the Republic of Serbia
Kontakt telefon
Contact telephone number
Elektronska adresa
e-mail address
__________________
1
Strani državljani unose broj putne isprave, a domaći državljani broj lične isprave.
Foreigners shall fill in passport data, and residents shall fill in ID card data.
Napomena: Potrebno je da obrazac bude čitko popunjen štampanim slovima
Note: The form should be filled out in block capitals.
Mesto i datum/Place and date
Potpis/Signature
Obrazac 2
Obrazac 2
Form 2
Republika Srbija
Ministarstvo informisanja
i telekomunikacija
Republic of Serbia
Ministry of Information
and Telecommunications
ZAHTEV ZA UPIS U EVIDENCIJU
DOPISNIŠTAVA INOSTRANIH MEDIJA
REQUEST FOR REGISTRATION
OF FOREIGN MEDIA BUREAUS
Naziv i sedište inostranog medija
koji je osnivač dopisništva
Name and Head office of the foreign media
establishing the Bureau
Sedište i adresa dopisništva u Republici Srbiji
Head Office and address of the Bureau in the Republic of Serbia
Broj telefona i elektronska adresa dopisništva u Republici Srbiji
Phone and e-mail of the Bureau in the Republic of Serbia
Ime i prezime rukovodioca dopisništva
Name and last name of the Head of the Bureau
Broj i datum isteka novinarske legitimacije rukovodioca dopisništva
Number and expiration date of the long term press card of the Head of the Bureau
1
Ime, prezime i broj novinarske legitimacije svih predstavnika inostranog medija
Name, last name and number of short/long term press card of all representatives of the foreign media
______________
1
Unose ce podaci za predstavnike inostranog medija koji obavljaju medijsku aktivnost za dopisništvo
Data shall be fllled in for all foreign media representatives who perform media activity for bureau in question
Napomena: Potrebno je da se obrazac bude čitko popunjen štampanim slovima
Note: The form should be filled out in block capitals.
Mesto i datum/Place and date
Potpis/Signature