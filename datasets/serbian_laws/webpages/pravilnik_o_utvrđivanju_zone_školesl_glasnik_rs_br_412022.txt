Title: PRAVILNIKO UTVRĐIVANJU ZONE ŠKOLE
URL: https://www.paragraf.rs/propisi/pravilnik-o-utvrdjivanju-zone-skole.html
Extracted: 2025-07-06T23:15:04.548354
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O UTVRĐIVANJU ZONE ŠKOLE
("Sl. glasnik RS", br. 41/2022)
Član 1
Ovim pravilnikom bliže se propisuje utvrđivanje zone škole u cilju smanjenja rizika stradanja dece u saobraćaju, odnosno unapređenja bezbednosti dece u zoni škole.
Član 2
Zona škole je deo puta ili ulice koja se nalazi u neposrednoj blizini škole i kao takva obeležena je odgovarajućom saobraćajnom signalizacijom.
Član 3
Prilikom utvrđivanja zone škole uzima se u obzir analiza najmanje sledećih parametara:
1) kategorija puteva koji okružuju školu ili su u njenoj blizini;
2) intenzitet i putanje saobraćajnih tokova dece pri dolasku ili odlasku iz škole;
3) položaj zona atrakcije u neposrednoj blizini škole (fiskulturne sale, igrališta, prodavnice brze hrane i dr.);
4) intenzitet saobraćajnih tokova vozila, odnosno struktura vozila na putevima oko škole;
5) ograničenje brzine u blizini škole;
6) položaj stajališta javnog prevoza;
7) izgrađenost, odnosno dostupnost trotoara i pešačkih staza za neometano kretanje pešaka;
8) dostupni podaci o saobraćajnim nezgodama;
9) subjektivna zapažanja predstavnika škole, odnosno roditelja/drugih zakonskih zastupnika, u vezi sa dolaskom/odlaskom dece iz škole, kao i potencijalno opasnim mestima (anketa, razgovor i sl.);
10) uticaj stacionarnog saobraćaja na bezbednost dece u zoni škole;
11) rizik nastanka saobraćajne nezgode na pešačkim prelazima, raskrsnicama i drugim lokacijama na putu u blizini škole (složenost konflikta, širina kolovoza, preglednost, konfliktni tokovi vozila i pešaka, obim i tip konflikta);
12) parametri specifični za svaku školu.
Analiza parametara iz stava 1. ovog člana je sastavni deo saobraćajnog projekta kojim se utvrđuje zona škole.
Član 4
Mesto početka odnosno mesto završetka zone škole na putevima obeležavaju se saobraćajnim znakom "zona škole" (III-28), odnosno saobraćajnim znakom "završetak zone škole" (III-28.1), u skladu sa propisom kojim je uređena oblast saobraćajne signalizacije.
Član 5
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".