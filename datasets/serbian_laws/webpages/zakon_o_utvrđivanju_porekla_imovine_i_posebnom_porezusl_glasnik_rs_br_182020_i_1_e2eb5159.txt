Title: ZAKONO UTVRĐIVANJU POREKLA IMOVINE I POSEBNOM POREZU
URL: https://www.paragraf.rs/propisi/zakon-o-utvrdjivanju-porekla-imovine-i-posebnom-porezu.html
Extracted: 2025-07-06T23:20:34.632509
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O UTVRĐIVANJU POREKLA IMOVINE I POSEBNOM POREZU
("Sl. glasnik RS", br. 18/2020 i 18/2021)
I UVODNE ODREDBE
Predmet zakona
Član 1
Ovim zakonom uređuju se uslovi, način i postupak pod kojima se utvrđuje
imovina i uvećanje imovine fizičkog lica i poseban porez na uvećanje imovine za koju fizičko
lice ne može da dokaže da je steklo na zakonit način, kao i organi nadležni za sprovođenje
ovog zakona.
Značenje izraza
Član 2
U smislu ovog zakona, pojedini izrazi imaju sledeće značenje:
1) "imovina" označava nepokretne i pokretne stvari, registrovane
ili neregistrovane, kao i druga imovinska prava u Republici Srbiji i inostranstvu;
2) "prijavljeni prihodi" jesu prihodi fizičkog lica koji su prijavljeni
nadležnom poreskom organu;
3) "uvećanje imovine" predstavlja pozitivnu razliku između vrednosti
imovine fizičkog lica na kraju u odnosu na početak određenog perioda;
4) "izdaci za privatne potrebe fizičkog lica" predstavljaju izdatke koje je fizičko lice imalo za privatne potrebe koji su utvrđeni u postupku utvrđivanja imovine i posebnog poreza;
5) "imovina na koju se utvrđuje poseban porez" predstavlja razliku između zbira uvećanja imovine i izdataka za privatne potrebe fizičkog lica, sa jedne strane i prijavljenih prihoda koji su uvećani za iznos prihoda koji ne podležu oporezivanju u Republici Srbiji, besteretno stečene imovine, imovine stečene zaduživanjem, odnosno imovine stečene na drugi zakonit način.
Teret dokazivanja
Član 3
Teret dokazivanja uvećanja imovine u odnosu na prijavljene prihode fizičkog
lica je na Poreskoj upravi, a na fizičkom licu je teret dokazivanja da je na zakonit način
steklo imovinu u delu u kome uvećanje njegove imovine nije u skladu sa prijavljenim prihodima.
II JEDINICA PORESKE UPRAVE NADLEŽNA ZA UTVRĐIVANJE IMOVINE
I POSEBNOG POREZA
Član 4
Za vođenje postupka utvrđivanja imovine i posebnog poreza i naplate posebnog poreza u skladu sa ovim
zakonom nadležna je Poreska uprava.
U Poreskoj upravi obrazuje se posebna organizaciona jedinica za obavljanje
poslova određenih ovim zakonom (u daljem tekstu: Jedinica Poreske uprave).
Rukovodilac Jedinice Poreske uprave
Član 5
Rukovodilac Jedinice Poreske uprave može biti lice koje ima najmanje deset
godina radnog iskustva na poslovima iz oblasti poreskog postupka.
Rukovodioca Jedinice Poreske uprave postavlja Vlada na pet godina, na predlog
ministra nadležnog za poslove finansija.
III OVLAŠĆENJA JEDINICE PORESKE UPRAVE I SARADNJA DRŽAVNIH
ORGANA
Ovlašćenja Jedinice Poreske uprave
Član 6
Jedinica Poreske uprave u postupku propisanom ovim zakonom ima pravo uvida
i pribavljanja podataka iz:
1) svih vrsta evidencija i podataka koje vode, odnosno poseduju nadležni
organi i druga lica o nepokretnim i pokretnim stvarima, privrednim subjektima, finansijskim
instrumentima, štednim ulozima i računima kod poslovnih banaka, kao i drugih evidencija i
podataka iz kojih se može utvrditi imovina fizičkog lica;
2) poslovnih knjiga i dokumentacije privrednih društava i drugih lica,
radi utvrđivanja imovine fizičkog lica.
Obaveza dostavljanja podataka
Član 7
Svi državni organi i organizacije, organi autonomne pokrajine i jedinice
lokalne samouprave, imaoci javnih ovlašćenja, fizička i pravna lica dužni su, da na zahtev
Jedinice Poreske uprave, dostave podatke kojima raspolažu u roku koji ona odredi i da pruže
podršku zaposlenima u Jedinici Poreske uprave u postupku propisanom ovim zakonom.
Zaposleni za vezu i upućivanje na rad
Član 8
Ministarstvo unutrašnjih poslova, Narodna banka Srbije, Uprava za sprečavanje
pranja novca, Agencija za sprečavanje korupcije, Republički geodetski zavod, Agencija za
privredne registre i Centralni registar, depo i kliring hartija od vrednosti dužni su da
odrede jednog ili više zaposlenih za vezu, radi delotvornije saradnje i dostavljanja podataka
koji su Jedinici Poreske uprave potrebni za vođenje postupka propisanog ovim zakonom.
Po potrebi, zaposleni za vezu mogu, na zahtev direktora Poreske uprave,
biti privremeno premešteni ili upućeni na rad u Jedinicu Poreske uprave.
Privremeni premeštaj ili upućivanje traje do godinu dana i može se produžiti.
Obaveštavanje policije i javnog tužilaštva
Član 9
Ako se u postupku propisanom ovim zakonom utvrdi da činjenice ukazuju na
postojanje osnova sumnje da je izvršeno krivično delo, Jedinica Poreske uprave o tome obaveštava
policiju, Poresku policiju, javno tužilaštvo i druge nadležne organe.
IV POSTUPAK UTVRĐIVANJA IMOVINE I POSEBNOG POREZA
Faze postupka
Član 10
Postupak utvrđivanja imovine i posebnog poreza pokreće se i vodi po službenoj
dužnosti, a sastoji se od prethodnog postupka i postupka kontrole i utvrđivanja posebnog
poreza (u daljem tekstu: postupak kontrole).
Utvrđivanje vrednosti imovine
Član 11
Pri utvrđivanju vrednosti imovine uzima se u obzir celokupna imovina fizičkog
lica, a naročito:
1) nepokretne stvari (stan, kuća, poslovna zgrada i prostorije, garaža,
zemljište i dr.);
2) finansijski instrumenti;
3) udeli u pravnom licu;
4) oprema za obavljanje samostalne delatnosti;
5) motorna vozila, plovni objekti i vazduhoplovi;
6) štedni ulozi i gotov novac;
7) druga imovinska prava.
Način i postupak utvrđivanja vrednosti imovine i prihoda fizičkog lica i izdataka za privatne potrebe fizičkog lica 
propisuje Vlada.
Pokretanje prethodnog postupka
Član 12
Prethodni postupak sprovodi Poreska uprava na osnovu analize rizika.
Prethodni postupak može se pokrenuti i  na osnovu
prijave drugog organa ili po inicijativi fizičkog ili pravnog lica.
Prethodni postupak
Član 13
U prethodnom postupku Jedinica Poreske uprave utvrđuje uvećanje imovine
na osnovu podataka kojima raspolaže i podataka koje prikupi od drugih organa i organizacija,
pravnih ili fizičkih lica i upoređuje ih sa prijavljenim prihodima u određenom periodu.
Jedinica Poreske uprave pokreće postupak kontrole, na način propisan zakonom
koji uređuje poreski postupak i poresku administraciju, ako u prethodnom postupku učini verovatnim
da u najviše tri uzastopne kalendarske godine u kojima fizičko lice ima uvećanje imovine,
postoji razlika između uvećanja imovine i prijavljenih prihoda fizičkog lica koja je veća
od 150.000 evra u dinarskoj protivvrednosti po srednjem kursu Narodne banke Srbije na poslednji
dan kalendarske godine perioda provere.
Postupak kontrole
Član 14
U postupku kontrole utvrđuje se imovina na koju se utvrđuje poseban porez fizičkog lica
i njena vrednost.
Fizičko lice iz stava 1. ovog člana ima pravo da učestvuje u postupku kontrole
i da podnosi dokaze kojima dokazuje zakonitost sticanja imovine.
Neučestvovanje fizičkog lica u postupku kontrole ne odlaže dalje vođenje
postupka.
U postupku kontrole, Jedinica Poreske uprave sačinjava zapisnik o izvršenoj
kontroli, na koji se shodno primenjuje zakon koji uređuje poreski postupak i poresku administraciju.
Po okončanju postupka kontrole, Jedinica Poreske uprave donosi rešenje
o utvrđivanju posebnog poreza ako utvrdi postojanje imovine na koju se utvrđuje poseban porez.
Poreska osnovica za poseban porez
Član 15
Osnovica posebnog poreza utvrđuje se u vrednosti imovine na koju se utvrđuje poseban porez, a koju čini zbir revalorizovane vrednosti te imovine za svaku kalendarsku godinu koja je bila predmet kontrole.
Vrednost imovine na koju se utvrđuje poseban porez se revalorizuje indeksom potrošačkih cena od poslednjeg dana kalendarske godine za koju je utvrđena ta imovina do dana donošenja rešenja o posebnom porezu.
Prihod od posebnog poreza pripada Budžetu Republike Srbije.
Stopa posebnog poreza
Član 16
Jedinica Poreske uprave utvrđuje poseban porez za ceo period kontrole,
primenom stope posebnog poreza od 75% na poresku osnovicu koja je utvrđena prema ovom zakonu.
Žalba protiv rešenja Jedinice Poreske uprave
Član 17
Protiv rešenja o posebnom porezu može se izjaviti žalba ministarstvu nadležnom
za poslove finansija. Žalba odlaže izvršenje rešenja.
Rešenje ministarstva nadležnog za poslove finansija je konačno u upravnom
postupku i protiv njega može da se pokrene upravni spor.
Primena zakona koji uređuje poreski postupak i poresku administraciju
Član 18
Na postupak propisan ovim zakonom, ako nije drugačije određeno ovim zakonom,
primenjuje se zakon koji uređuje poreski postupak i poresku administraciju, izuzev odredaba
o zastarelosti utvrđivanja i naplate poreza.
Ako se u postupku propisanom ovim zakonom utvrdi da poreski obveznik ima
neispunjenu poresku obavezu koja je propisana drugim zakonom (druga vrsta poreza), po osnovu
zakonito stečenih prihoda, odnosno imovine, postupak utvrđivanja i naplate tog poreza sprovešće
se u skladu sa propisima koji uređuju tu vrstu poreza, kao i propisa kojima se uređuje poreski
postupak i poreska administracija.
V ODNOS PREMA KRIVIČNOM POSTUPKU
Član 19
Ako je u krivičnom postupku pravnosnažnom presudom utvrđena imovinska korist
pribavljena krivičnim delom, ali i plaćen poseban porez prema ovom zakonu, sud uračunava
iznos plaćenog posebnog poreza u imovinsku korist pribavljenu krivičnim delom.
Odredba stava 1. ovog člana primenjuje se i u postupcima oduzimanja imovine
proistekle iz krivičnog dela.
VI OBUKA
Obuka zaposlenih u Jedinici Poreske uprave i ministarstvu nadležnom za poslove finansija
Član 20
Zaposleni u Jedinici Poreske uprave i zaposleni u ministarstvu nadležnom
za poslove finansija koji odlučuju u drugom stepenu po žalbi, dužni su da pohađaju stalnu
obuku.
Program i način sprovođenja stalne obuke propisuje ministar nadležan za
poslove finansija, na predlog direktora Poreske uprave.
Obuka sudija
Član 21
Sudije Upravnog suda koje sude po tužbi protiv konačnih rešenja o posebnom
porezu moraju imati završenu obuku za sticanje posebnih znanja o postupku utvrđivanja imovine i posebnom porezu.
Obuku sudija sprovodi Pravosudna akademija.
Program, način sprovođenja i trajanje obuke propisuje Pravosudna akademija.
Sudijama koje su završile obuku Pravosudna akademija izdaje sertifikat
o završenoj obuci.
Izdavanje i obrazac sertifikata propisuje Pravosudna akademija.
VII PODACI O IMOVNOM STANJU I BEZBEDNOSNE PROVERE LICA
Podaci o imovnom stanju
Član 22
Zaposleni u Jedinici Poreske uprave dužni su da pre stupanja na rad dostave
Agenciji za sprečavanje korupcije, u pismenom obliku, potpune i tačne podatke o svojoj imovini.
Podatke o imovinskom stanju evidentira i proverava Agencija za sprečavanje
korupcije, prema zakonu kojim se uređuje njen rad.
Bezbednosne provere lica
Član 23
Na pismeni zahtev direktora Poreske uprave, u kome se navode pravni osnov,
svrha i obim proveravanja, obavljaju se bezbednosne provere zaposlenih u Jedinici Poreske
uprave, pre stupanja na rad, tokom rada u Jedinici Poreske uprave i godinu dana od prestanka
rada u Jedinici Poreske uprave, bez znanja lica koja se proveravaju.
Bezbednosne provere vrše Ministarstvo unutrašnjih poslova i Bezbednosno-informativna
agencija.
Bezbednosne provere Ministarstva unutrašnjih poslova vrše se u svrhu utvrđivanja
postojanja smetnji sa stanovišta zaštite javnog poretka, a Bezbednosno-informativne agencije
u svrhu utvrđivanja postojanja smetnji sa stanovišta bezbednosti Republike Srbije, a u postupku
bezbednosnog proveravanja prikupljaju se i proveravaju podaci o licu prema kome se sprovodi
proveravanje koji su neophodni da se ostvari svrha bezbednosnog proveravanja, dok se proveravanje
vrši obavljanjem razgovora sa građanima, prikupljanjem podataka od pravnih lica, organa vlasti
ili uvidom u registre, evidencije, zbirke i baze podataka koje se vode na osnovu zakona,
kao i preduzimanjem drugih mera u skladu sa zakonom i propisima donetim na osnovu zakona.
O sprovedenom bezbednosnom proveravanju sačinjava se izveštaj koji se dostavlja
direktoru Poreske uprave. U izveštaju ne mogu da se nalaze podaci na osnovu kojih bi se otkrile
metode i postupci korišćeni u prikupljanju podataka, identifikovali izvori podataka ili pripadnici
Ministarstva unutrašnjih poslova i Bezbednosno-informativne agencije koji su učestvovali
u bezbednosnom proveravanju.
Podaci prikupljeni bezbednosnim proveravanjem evidentiraju se, čuvaju i
štite prema zakonu kojim se uređuje tajnost podataka i zakonu kojim se uređuje zaštita podataka
o ličnosti, a koriste samo u svrhu za koju su prikupljeni.
VIII ČUVANJE PODATAKA
Član 24
Sva lica koja u postupku utvrđivanja imovine i posebnog poreza dođu do podataka u vezi sa tim postupkom dužna su da čuvaju te podatke kao tajne podatke u smislu zakona kojim se uređuje poreski postupak i poreska administracija.
IX KAZNENE ODREDBE
Član 25
Novčanom kaznom u iznosu od 500.000 do 2.000.000 dinara kazniće se za prekršaj
pravno lice koje na zahtev Jedinice Poreske uprave i u roku koji ona odredi ne dostavi podatke
kojima raspolaže (član 7).
Za prekršaj iz stava 1. ovog člana kazniće se preduzetnik novčanom kaznom
u iznosu od 100.000 do 500.000 dinara.
Za prekršaj iz stava 1. ovog člana kazniće se fizičko lice i odgovorno
lice u pravnom licu, državnom organu i organizaciji, organu autonomne pokrajine i jedinice
lokalne samouprave i imaocu javnih ovlašćenja novčanom kaznom u iznosu od 50.000 do 150.000
dinara.
Novčanom kaznom od 50.000 do 150.000 dinara kazniće se za prekršaj fizičko
lice koje ne čuva podatke do kojih je došlo u postupku utvrđivanja
imovine i posebnog poreza (član 24).
X PRELAZNE I ZAVRŠNE ODREDBE
Rok za donošenje podzakonskih akata
Član 26
Podzakonski akti predviđeni ovim zakonom doneće se u roku od šest meseci
od dana stupanja na snagu ovog zakona.
Postavljenje rukovodioca
Član 27
Rukovodilac Jedinice Poreske uprave biće postavljen u roku od devet meseci
od dana stupanja na snagu ovog zakona.
Određivanje zaposlenih za vezu
Član 28
Ministarstvo unutrašnjih poslova, Narodna banka Srbije, Uprava za sprečavanje
pranja novca, Agencija za sprečavanje korupcije, Republički geodetski zavod, Agencija za
privredne registre i Centralni registar, depo i kliring hartija od vrednosti odrediće jednog
ili više zaposlenih za vezu sa Jedinicom Poreske uprave u roku od devet meseci od dana stupanja
na snagu ovog zakona.
Stupanje zakona na snagu i početak primene
Član 29
Ovaj zakon stupa na snagu osmog dana od dana objavljivanja u "Službenom
glasniku Republike Srbije", a primenjuje se po isteku jedne godine od dana stupanja
zakona na snagu.
Samostalni član Zakona o izmenama i dopunama
Zakona o utvrđivanju porekla imovine i posebnom porezu
("Sl. glasnik RS", br. 18/2021)
Član 11
Ovaj zakon stupa na snagu narednog dana od dana objavljivanja u "Službenom glasniku Republike Srbije", a primenjuje se od dana početka primene Zakona o utvrđivanju porekla imovine i posebnom porezu ("Službeni glasnik RS", broj 18/20).