Title: PRAVILNIKO BLIŽIM USLOVIMA ZA OSTVARIVANJE I NAČIN OSIGURANJA KVALITETA I VREDNOVANJA NASTAVE KOD KUĆE ZA UČENIKE OSNOVNE ŠKOLE
URL: https://www.paragraf.rs/propisi/pravilnik-o-uslovima-osiguranje-kvaliteta-vrednovanje-nastave-kod-kuce-za-osnovne-skole.html
Extracted: 2025-07-06T23:09:23.276433
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O BLIŽIM USLOVIMA ZA OSTVARIVANJE I NAČIN OSIGURANJA KVALITETA I VREDNOVANJA NASTAVE KOD KUĆE ZA UČENIKE OSNOVNE ŠKOLE
("Sl. glasnik RS", br.  109/2020)
Predmet Pravilnika
Član 1
Ovim pravilnikom uređuju se bliži uslovi za ostvarivanje i način osiguranja kvaliteta i vrednovanja nastave kod kuće za učenike osnovne škole.
Cilj i zadaci organizovanja nastave kod kuće
Član 2
Cilj organizacije nastave kod kuće je povećanje obuhvata dece osnovnim obrazovanjem i vaspitanjem i povećanje dostupnosti i kvaliteta osnovnog obrazovanja i vaspitanja.
Zadaci organizovanja nastave kod kuće:
- obezbeđivanje obrazovno-vaspitnog rada organizacijom nastave kod kuće;
- pružanje dodatne obrazovne podrške učenicima u skladu sa njihovim potrebama;
- pružanje dodatne obrazovne podrške i roditeljima, odnosno drugom zakonskom zastupniku (u daljem tekstu: roditelj) u skladu sa njihovim potrebama;
- prevazilaženje prostornih, vremenskih, socijalnih, ekonomskih i drugih ograničavajućih faktora u obrazovno-vaspitnom procesu;
- razvoj motivacije za učenje i osposobljavanje za samostalno učenje i primenu znanja;
- uvođenje učenika u različite metode i tehnike učenja koje odgovaraju individualnim karakteristikama i potencijalima svakog pojedinog učenika;
- korišćenje različitih oblika i metoda nastave i učenja usmerenih na učenje i učenika;
- primena različitih metoda rada u svrhu omogućavanja veće individualizacije nastave i učenja, bilo da je reč o talentovanim i obdarenim učenicima ili o učenicima koji imaju smetnje u razvoju i teškoće u radu.
Obrazovno-vaspitni rad za učenike kod kuće
Član 3
Osnovna škola (u daljem tekstu: škola) u koju je učenik upisan može da organizuje nastavu kod kuće kao poseban oblik rada, na način i pod uslovima utvrđenim ovim pravilnikom.
Obrazovno-vaspitni rad za učenike kod kuće organizuje se za učenika škole i obuhvata nastavu i druge oblike organizovanog rada, po pravilu individualno, a može biti organizovan i u grupi ili odeljenju.
Pravo na nastavu kod kuće
Član 4
Roditelj ima pravo da svom detetu omogući sticanje osnovnog obrazovanja i vaspitanja kod kuće (u daljem tekstu: obrazovanje/nastava kod kuće).
Član 5
Troškove obrazovanja/nastave kod kuće obezbeđuje roditelj.
Troškovi obrazovanja/nastave kod kuće obuhvataju:
- troškove redovne nastave koja se organizuje za učenika u skladu sa Školskim programom za određeni razred škole u koju je upisan;
- troškove dopunske, dodatne i pripremne nastave u skladu sa Školskim programom za određeni razred škole u koju je upisan;
- troškove obrazaca evidencije i javnih isprava.
Član 6
Pravo na sticanje obrazovanja/nastave kod kuće ima učenik svakog razreda, osim prvog i osmog, odnosno završnog razreda osnovnog obrazovanja i vaspitanja, koji iz opravdanih razloga nije u mogućnosti da neposredno stiče obrazovanje i vaspitanje prisustvom u školi u koju je upisan.
Pravo na sticanje obrazovanja/nastave kod kuće ima učenik koji:
- je aktivan sportista;
- je učenik muzičke i baletske škole;
- živi u mestu gde je loša infrastruktura, što otežava dolazak u školu (naročito u zimskom periodu);
- zbog poslovnih obaveza roditelja privremeno odlazi u inostranstvo.
Obrazovanje/nastava kod kuće organizuje se po pravilu za celu školsku godinu.
Učenik koji ostvaruje pravo na osnovu stava 2. ovog člana u toku obrazovanja/nastave kod kuće može da se uključi povremeno i u neposredni rad odeljenja čiji je učenik, a na osnovu Odluke direktora škole.
Obrazovanje/nastava kod kuće može da se organizuje i za period u toku školske godine u skladu sa potrebama učenika.
Član 7
Roditelj je dužan da do kraja tekuće nastavne godine pismeno obavesti školu u koju je učenik upisan o nameri da za svoje dete od sledeće školske godine organizuje nastavu kod kuće u celini ili za period u toku školske godine u skladu sa članom 6. ovog Pravilnika, odnosno da školi podnese zahtev za odobrenje sticanja obrazovanja/nastave kod kuće.
Uz zahtev iz stava 1. ovog člana roditelj, dostavlja dokumentaciju kojom se dokazuje potreba organizovanja nastave kod kuće:
1) kopiju dokumentacije kojom dokazuje da je dete aktivan sportista;
2) kopiju dokumentacije kojom dokazuje da je dete učenik muzičke i baletske škole;
3) kopiju dokumentacije kojom dokazuje da je usled neadekvatne infrastrukture u mestu gde žive ugrožena bezbednost deteta na putu do škole (naročito u zimskom periodu);
4) kopiju dokumentacije kojom dokazuje da dete zbog poslovnih obaveza roditelja privremeno odlazi u inostranstvo;
5) kopiju dokumentacije kojom dokazuje da lice koje izvodi nastavu ispunjava uslove za nastavnika propisane zakonom kojim se uređuju osnovi sistema obrazovanja i vaspitanja (u daljem tekstu: Zakon) i podzakonskim aktima koji uređuju stepen i vrstu obrazovanja nastavnika;
6) ostalu dokumentaciju kojom se dokazuje opravdanost podnetog zahteva.
Član 8
Direktor škole posle podnetog zahteva roditelja, pribavlja mišljenje stručne komisije (u daljem tekstu: komisija).
Članove komisije imenuje direktor škole. Komisija se sastoji od tri člana i po pravilu su to: nastavnik razredne nastave/predmetne nastave, odeljenski starešina i stručni saradnik.
Komisija, nakon uvida u zahtev, daje mišljenje o opravdanosti zahteva, imajući u vidu najbolji interes učenika.
Komisija dostavlja svoje mišljenje o opravdanosti zahteva roditelja za sticanje nastave kod kuće, u roku od sedam dana od dana podnošenja zahteva.
Direktor škole donosi odluku o odobravanju sticanja osnovnog obrazovanja i vaspitanja kod kuće.
Odlukom o sticanju osnovnog obrazovanja i vaspitanja kod kuće utvrđuje se koji razred učenik završava, kao i vreme i način polaganja ispita u skladu sa planom i programom nastave i učenja.
Odluka iz stava 6. ovog člana dostavlja se u pismenom obliku roditelju učenika u roku od tri dana od njenog donošenja.
Oblici rada i organizacija nastave kod kuće
Član 9
Način ostvarivanja i organizovanja obrazovanja/nastave kod kuće obezbeđuje roditelj u saradnji sa nastavnikom koji izvodi nastavu.
Nastavu kod kuće može da izvodi lice koje ispunjava uslove za nastavnika iz člana 7. stav 2. tačka 5. ovog pravilnika i koje nije zaposleno kao nastavnik u školi u koju je učenik upisan.
Lice koje izvodi nastavu dužno je da vodi evidenciju o ostvarivanju nastave kod kuće i da do 5. u mesecu dostavi mišljenje o praćenju i napredovanju, za prethodni mesec, školi u koju je učenik upisan.
Ostvarivanje nastave kod kuće
Član 10
Sticanje obrazovanja kod kuće treba da obezbedi ostvarivanje propisanih ciljeva, ishoda i standarda postignuća.
Obrazovanje kod kuće može da se ostvaruje i u skladu sa individualnim obrazovnim planom, u skladu sa zakonom.
Član 11
Škola, čiji učenik stiče obrazovanje kod kuće može da omogući učeniku po potrebi konsultacije sa nastavnikom uoči polaganja razrednog ispita, a najkasnije deset dana pre polaganja.
Konsultacijama, može da prisustvuje i nastavnik koji je realizovao nastavu kod kuće.
Član 12
Učenik u toku jednog ciklusa osnovnog obrazovanja i vaspitanja može da završi najviše dva razreda sticanjem obrazovanja kod kuće polaganjem razrednih ispita u skladu sa planom i programom nastave i učenja.
Škola u koju je učenik upisan dužna je da organizuje polaganje razrednih ispita iz svih predmeta u skladu sa planom i programom nastave i učenja.
Razredni ispit iz stava 1. ovog člana može da polaže učenik koji je savladao plan i program nastave i učenja i pohađao najmanje dve trećine ukupnog godišnjeg broja časova za određeni predmet.
Nastavnik koji izvodi nastavu dužan je da dostavi, pre polaganja razrednog ispita, evidenciju o ostvarivanju plana i programa nastave i učenja.
Direktor škole obrazuje komisiju pred kojom učenik polaže razredni ispit, u skladu sa Zakonom.
Način i vreme polaganja razrednog ispita uređuje se opštim aktom škole u koju je učenik upisan.
Učenik koji ne položi razredni ispit iz određenog predmeta, ima pravo da ponovo polaže ispit u roku propisanim opštim aktom škole.
Učenik iz stava 5. ovog člana koji ne položi razredni ispit u ponovljenom ispitnom roku u narednoj školskoj godini ponavlja razred i nastavlja obrazovanje i vaspitanje u školi.
Praćenje i vrednovanje postignuća i napredovanja učenika koji ostvaruje obrazovno-vaspitni rad kod kuće
Član 13
Praćenje i vrednovanje postignuća i napredovanja učenika koji stiče obrazovanje kod kuće ostvaruje se u skladu sa propisima kojim se uređuje ocenjivanje učenika u osnovnom obrazovanju i vaspitanju.
Evidencija
Član 14
Nastavnik koji izvodi nastavu dužan je da vodi evidenciju o ostvarivanju obrazovanja/nastave kod kuće u dnevniku obrazovno-vaspitnog rada koji se vodi na obrascu propisanim Pravilnikom kojim se uređuje sadržaj i način vođenja evidencije i izdavanje javnih isprava, a u skladu sa svojim zaduženjima u okviru nastave kod kuće.
Škola vodi evidenciju obrazovno-vaspitnog rada sa učenicima koji ostvaruju obrazovno-vaspitni rad kod kuće u skladu sa zakonom.
Završna odredba
Član 15
Ovaj pravilnik stupa na snagu osmog dana od dana objavljivanja u "Službenom glasniku Republike Srbije", a primenjuje se počev od školske 2020/2021. godine.