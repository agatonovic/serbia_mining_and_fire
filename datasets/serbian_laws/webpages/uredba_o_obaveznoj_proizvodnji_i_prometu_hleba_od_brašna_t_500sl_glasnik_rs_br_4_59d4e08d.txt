Title: UREDBAO OBAVEZNOJ PROIZVODNJI I PROMETU HLEBA OD BRAŠNA "T-500"
URL: https://www.paragraf.rs/propisi/uredba-o-obaveznoj-proizvodnji-i-prometu-hleba-od-brasna-t-500.html
Extracted: 2025-07-06T23:16:37.822908
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O OBAVEZNOJ PROIZVODNJI I PROMETU HLEBA OD BRAŠNA "T-500"
("Sl. glasnik RS", br. 44/2025)
Član 1
Ovom uredbom uređuje se obavezna proizvodnja i promet hleba od brašna "T-500", maksimalna visina marži, remitenda i rokovi plaćanja privrednim subjektima koji se bave proizvodnjom hleba od brašna "T-500" (u daljem tekstu: proizvođači hleba).
Član 2
Proizvođači hleba obavezni su da proizvedu i stave u promet hleb od brašna "T-500" u količini od najmanje 30% dnevne proizvodnje svih vrsta hleba.
Hleb od brašna "T-500" iz stava 1. ovog člana je vekna najmanje težine 500 grama, sa sledećim osnovnim sastojcima: 370 grama brašna "T-500", so 7,4 grama, kvasac 9,25 grama i aditiv 1,48 grama (za veknu težine 500 grama).
Član 3
Maksimalna maloprodajna cena hleba iz člana 2. stav 2. ove uredbe je 59,00 dinara, a maksimalna proizvođačka cena je 50,60 dinara.
Najviša ukupna stopa marže, obračunata na neto fakturnu cenu hleba iz člana 2. stav 2. ove uredbe, umanjenu za rabate i popuste, iznosi maksimalno 6%.
Član 4
Trgovci na malo koji prodaju hleb obavezni su da u strukturi dnevne nabavke svih vrsta hleba imaju najmanje 30% hleba od brašna "T-500".
Trgovci na malo koji prodaju hleb iz člana 2. stav 2. ove uredbe, mogu da vrate proizvođaču hleba do 5% (remitenda) od nabavljene količine na dnevnom nivou.
Rok plaćanja proizvođaču hleba ne može biti duži od 20 dana od dana prijema računa za isporučeni hleb.
Član 5
Novčanom kaznom od 100.000 do 2.000.000 dinara kazniće se za prekršaj pravno lice ako postupa suprotno odredbama čl. 2-4. ove uredbe.
Uz kaznu iz stava 1. ovog člana može se izreći i zaštitna mera zabrane pravnom licu da vrši određene delatnosti u trajanju od šest meseci do jedne godine.
Za prekršaj iz stava 1. ovog člana kazniće se odgovorno lice u pravnom licu novčanom kaznom od 5.000 do 150.000 dinara i može se izreći zaštitna mera zabrane odgovornom licu da vrši određene poslove u trajanju od šest meseci do jedne godine.
Za prekršaj iz stava 1. ovog člana kazniće se preduzetnik novčanom kaznom od 10.000 do 500.000 dinara i može se izreći zaštitna mera zabrane vršenja određenih delatnosti u trajanju od šest meseci do jedne godine.
Član 6
Nadzor nad primenom ove uredbe sprovode ministarstvo nadležno za poslove poljoprivrede i ministarstvo nadležno za poslove trgovine.
Član 7
Ova uredba stupa na snagu narednog dana od dana objavljivanja u "Službenom glasniku Republike Srbije" i važi šest meseci od dana stupanja na snagu.