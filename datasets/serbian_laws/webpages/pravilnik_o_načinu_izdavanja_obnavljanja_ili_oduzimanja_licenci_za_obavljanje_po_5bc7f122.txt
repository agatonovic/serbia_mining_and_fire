Title: PRAVILNIKO NAČINU IZDAVANJA, OBNAVLJANJA ILI ODUZIMANJA LICENCI ZA OBAVLJANJE POSLOVA U OBLASTI BEZBEDNOSTI I ZDRAVLJA NA RADU
URL: https://www.paragraf.rs/propisi/pravilnik-o-nacinu-izdavanja-licenci-za-poslove-u-oblasti-bezbednosti-i-zdravlja-na-radu.html
Extracted: 2025-07-06T23:11:13.894638
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU IZDAVANJA, OBNAVLJANJA ILI ODUZIMANJA LICENCI ZA OBAVLJANJE POSLOVA U OBLASTI BEZBEDNOSTI I ZDRAVLJA NA RADU
("Sl. glasnik RS", br. 76/2024)
1. Uvodne odredbe
Sadržina pravilnika
Član 1
Ovim pravilnikom propisuje se način izdavanja, obnavljanja ili oduzimanja licenci, sadržina i izgled zahteva za izdavanje i obnavljanje licence i sadržina i izgled licenci, za obavljanje odgovarajućih poslova u oblasti bezbednosti i zdravlja na radu.
Licenca
Član 2
Licencu za obavljanje odgovarajućih poslova bezbednosti i zdravlja na radu pravnom licu, preduzetniku ili fizičkom licu, rešenjem izdaje ministar nadležan za poslove rada, u skladu sa Zakonom o bezbednosti i zdravlju na radu (u daljem tekstu: Zakon).
Zahtev za izdavanje ili produžavanje roka važenja licence
Član 3
Zahtev za izdavanje ili produžavanje roka važenja licence podnosi se ministarstvu nadležnom za poslove rada - Inspektoratu za rad za licence iz čl. 4. i 5. ovog pravilnika, a Upravi za bezbednost i zdravlje na radu za licence iz čl. 6, 7. i 8. ovog pravilnika na odgovarajućem obrascu (obrasci od 1 do 10), koji je odštampan uz ovaj pravilnik i čini njegov sastavni deo.
2. Izdavanje licence
Savetnik, odnosno saradnik za bezbednost i zdravlje na radu
Član 4
Zahtev za izdavanje licence savetniku, odnosno saradniku za bezbednost i zdravlje na radu sadrži:
1) ime i prezime podnosioca zahteva;
2) JMBG podnosioca zahteva;
3) mesto i adresu stanovanja;
4) stručni, akademski i naučni naziv (sa naznakom vrste i stepena obrazovanja);
5) podatke o radnom iskustvu na poslovima bezbednosti i zdravlja na radu (za lice iz člana 111. stav 3. Zakona);
6) naziv, matični broj, PIB, šifra i naziv delatnosti poslodavca, kod kojeg je stečeno navedeno radno iskustvo (za lice iz člana 111. stav 3. Zakona).
Uz zahtev se podnosi kopija:
1) diplome o stečenom obrazovanju;
2) uverenja o položenom stručnom ispitu za obavljanje poslova bezbednosti i zdravlja na radu;
3) potvrde o radnom iskustvu (za lice iz člana 111. stav 3. Zakona);
4) uverenja nadležnog organa da podnosilac zahteva nije pravnosnažno osuđen ili mu nije izrečena mera bezbednosti iz člana 73. stav 3. Zakona;
5) dokaza o sprovedenom kontinuiranom usavršavanju znanja (za obnavljanje licence);
6) dokaza o uplati troškova izdavanja ili obnavljanja licence.
Lice iz člana 111. stav 3. Zakona koje je najmanje tri godine pre stupanja na snagu Zakona, obavljalo poslove bezbednosti i zdravlja na radu kod poslodavca iz člana 48. Zakona i koje ispunjava tražene uslove može dobiti licencu za savetnika za bezbednost i zdravlje na radu.
Koordinator u fazi izrade projekta i koordinator u fazi izvođenja radova
Član 5
Zahtev za izdavanje licence koordinatoru za bezbednost i zdravlje na radu u fazi izrade projekta i koordinatoru za bezbednost i zdravlje na radu u fazi izvođenja radova sadrži:
1) ime i prezime podnosioca zahteva;
2) JMBG podnosioca zahteva;
3) mesto i adresa stanovanja.
Uz zahtev se podnosi kopija:
1) uverenja o položenom stručnom ispitu za obavljanje poslova koordinatora za izradu projekta ili koordinatara za izvođenje radova;
2) uverenja nadležnog organa da podnosilac zahteva nije pravnosnažno osuđen ili mu nije izrečena mera bezbednosti iz člana 73. stav 3. Zakona;
3) dokaza o sprovedenom kontinuiranom usavršavanju znanja (za obnavljanje licence);
4) dokaza o uplati troškova izdavanja ili obnavljanja licence.
Odgovorno lice za pregled i proveru opreme za rad i pregled i ispitivanje električnih i gromobranskih instalacija, za ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i za ispitivanja uslova radne sredine - bioloških štetnosti
Član 6
Zahtev za izdavanje licence odgovornom licu za pregled i proveru opreme za rad i pregled i ispitivanje električnih i gromobranskih instalacija, za ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i za ispitivanja uslova radne sredine - bioloških štetnosti, sadrži:
1) ime i prezime podnosioca zahteva;
2) JMBG podnosioca zahteva;
3) mesto i adresa stanovanja.
Uz zahtev se podnosi kopija:
1) diplome kojom se potvrđuje stručna sprema lica za koje se traži izdavanje licence;
2) potvrde ili drugog dokaza o radnom iskustvu lica za koje se traži izdavanje licence u obavljanju poslova pregleda i provere opreme za rad i pregled i ispitivanje električnih i gromobranskih instalacija, ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i ispitivanja uslova radne sredine - bioloških štetnosti;
3) uverenja nadležnog organa da podnosilac zahteva nije pravnosnažno osuđen ili mu nije izrečena mera bezbednosti iz člana 73. stav 3. Zakona;
4) dokaza o sprovedenom kontinuiranom usavršavanju znanja, odnosno drugi odgovarajući dokaz;
5) dokaz o uplati troškova izdavanja ili obnavljanja licence.
Pravno lice ili preduzetnik za obavljanje poslova bezbednosti i zdravlja na radu
Član 7
Zahtev za izdavanje licence za obavljanje poslova bezbednosti i zdravlja na radu sadrži:
1) poslovno ime pravnog lica, odnosno preduzetnika;
2) adresu sedišta pravnog lica, odnosno preduzetnika,
3) matični broj pravnog lica, odnosno preduzetnika.
Uz zahtev pravno lice, odnosno preduzetnik podnosi kopiju:
1) ugovora o radu;
2) dokaza o radnom iskustvu zaposlenih iz člana 80. Zakona o bezbednosti i zdravlju na radu;
3) pravni osnov za korišćenje prostorija;
4) dokaza o uplati troškova izdavanja ili obnavljanja licence.
Pravno lice za obavljanje poslova pregleda i provere opreme za rad i pregleda i ispitivanja električnih i gromobranskih instalacija, za ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i ispitivanja uslova radne sredine - bioloških štetnosti
Član 8
Zahtev za izdavanje licence pravnom licu za obavljanje poslova pregleda i provere opreme za rad i pregleda i ispitivanja električnih i gromobranskih instalacija, za ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i ispitivanja uslova radne sredine - bioloških štetnosti, sadrži:
1) poslovno ime pravnog lica;
2) adresu sedišta pravnog lica;
3) matični broj pravnog lica.
Uz zahtev pravno lice podnosi:
1) metodologije pregleda i provere opreme za rad i pregleda i ispitivanja električnih i gromobranskih instalacija, ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i ispitivanja uslova radne sredine - bioloških štetnosti koje namerava da koristi;
2) dokaz da po osnovu prava svojine, zakupa ili lizinga poseduje instrumente i uređaje, u skladu sa propisima u oblasti bezbednosti i zdravlja na radu, tehničkim propisima i standardima, koji mu obezbeđuju da efikasno može da primeni metodologije;
3) kopiju diplome kojom se potvrđuje stručna sprema za zaposlene iz čl. 81, 82. i 83. Zakona o bezbednosti i zdravlju na radu;
4) kopiju ugovora o radu za zaposlene iz čl. 81, 82. i 83. Zakona o bezbednosti i zdravlju na radu;
5) pravni osnov za korišćenje prostorija, odnosno laboratorije za ispitivanja i analize;
6) kopiju dokaza o uplati troškova izdavanja ili obnavljanja licence.
Licenca za obavljanje poslova pregleda i provere opreme za rad i pregleda i ispitivanja električnih i gromobranskih instalacija, ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i ispitivanja uslova radne sredine - bioloških štetnosti izdaje se, posebno, za svaku vrstu poslova utvrđenu u čl. od 8. do 11. ovog pravilnika.
Prostorija i tehnička opremljenost za pravno lice i preduzetnika za obavljanje poslova bezbednosti i zdravlja na radu
Član 9
Pravno lice ili preduzetnik za obavljanje poslova bezbednosti i zdravlja na radu, u pogledu prostorija i tehničke opremljenosti, mora da ispunjava sledeće uslove, i to:
1) da ima najmanje jednu radnu prostoriju u skladu sa propisom kojim se uređuju preventivne mere za bezbedan i zdrav rad na radnom mestu;
2) da radna prostorija u kojoj se obavlja delatnost nije istovremeno i prostorija za stanovanje;
3) da ima sanitarnu prostoriju;
4) da radna prostorija u kojoj se obavlja delatnost nije podrumska ili tavanska prostorija;
5) da u radnim prostorijama postoji neophodna kancelarijska oprema za rad zaposlenih i prijem stranaka (telefon, kompjuter sa internet vezom i sl.).
Prostorija za pravno lice za obavljanje poslova pregleda i ispitivanja
Član 10
Pravno lice za obavljanje poslova pregleda i provere opreme za rad i pregleda i ispitivanja električnih i gromobranskih instalacija, pored prostorije i tehničke opremljenosti iz člana 9. ovog pravilnika treba da ima najmanje još jednu radnu prostoriju.
Pravno lice za ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i za ispitivanja uslova radne sredine - bioloških štetnosti u pogledu prostorija pored prostorije i tehničke opremljenosti iz stava 1. ovog člana, mogu da imaju laboratoriju za ispitivanja i analize.
Tehnička opremljenost za pravno lice
Član 11
Pravno lice za obavljanje poslova pregleda i provere opreme za rad i pregleda i ispitivanja električnih i gromobranskih instalacija, za ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i za ispitivanja uslova radne sredine - bioloških štetnosti mora posedovati instrumente i uređaje, kojima se u skladu sa propisima u oblasti bezbednosti i zdravlja na radu, tehničkim propisima i standardima mogu vršiti pregledi, provere i ispitivanja opreme za rad i uslova radne sredine u skladu sa propisom koji uređuje preglede i provere opreme za rad i ispitivanja uslova radne sredine, a koji su obuhvaćeni prihvaćenom metodologijom.
Utvrđivanje ispunjenosti prostornih i tehničkih uslova
Član 12
Postupak utvrđivanja ispunjenosti prostornih i tehničkih uslova za rad pravnog lica iz čl. 10. i 11. ovog pravilnika obuhvata proveru podataka iz zahteva i pregled radnih prostorija i tehničke opremljenosti.
Pregledom radnih prostorija i tehničke opremljenosti utvrđuje se usaglašenost stvarnog stanja sa dostavljenim podacima iz zahteva.
Rok za utvrđivanje ispunjenosti prostornih i tehničkih uslova
Član 13
Ispunjenost propisanih prostornih i tehničkih uslova za rad pravnog lica iz čl. 10. i 11. ovog pravilnika utvrđuje Uprava za bezbednost i zdravlje na radu - u roku od 30 dana od dana prijema urednog zahteva.
Po izvršenom pregledu radnih prostorija i tehničke opremljenosti sastavlja se zapisnik kojim se utvrđuje ispunjenost prostornih i tehničkih uslova za izdavanje licence.
Obrazac licence
Član 14
Po utvrđivanju ispunjenosti uslova za izdavanje licence, licencu rešenjem izdaje ministar nadležan za poslove rada (u daljem tekstu: ministar), u skladu sa zakonom.
Na osnovu rešenja izdaje se licenca - na odgovarajućem obrascu (obrasci od 11 do 23), koji je odštampan uz ovaj pravilnik i čini njegov sastavni deo.
Produžavanje roka važenja licence
Član 15
Zahtev za produžavanje roka važenja licence sadrži:
1) ime i prezime podnosioca zahteva;
2) JMBG podnosioca zahteva;
3) mesto i adresu stanovanja.
Uz zahtev se podnosi kopija dokaza o sprečenosti za obavljanje poslova u oblasti bezbednosti i zdravlja na radu.
3. Obnavljanje licence
Shodna primena
Član 16
Odredbe ovog pravilnika koje se odnose na način izdavanja licenci shodno se primenjuju i na način obnavljanja licenci.
Licu iz čl. 4, 5. i 6. ovog pravilnika može se obnoviti licenca ako je u periodu važenja licence, u postupku kontinuiranog usavršavanja znanja stekao odgovarajući broj bodova.
4. Oduzimanje licence
Pokretanje postupka
Član 17
Inspektorat za rad i Uprava za bezbednost i zdravlje na radu pokreću postupak za oduzimanje licence na osnovu predloga inspektora rada, odnosno ovlašćenog službenog lica za vršenje nadzora i sačinjenog zapisnika kojim je u skladu sa zakonom utvrđeno da imalac licence poslove obavlja suprotno Zakonu.
Razlozi za oduzimanje licence
Član 18
Licenca se može oduzeti imaocu licence, ako:
1) kao stručno lice u oblasti bezbednosti i zdravlja na radu poverene poslove obavlja nemarno, nezakonito, neblagovremeno, nestručno ili neprofesionalno pa svojim činjenjem ili nečinjenjem doprinese ugrožavanju života ili zdravlja angažovanih lica;
2) u postupku izrade stručnog nalaza i izrade izveštaja iz bezbednosti i zdravlja na radu postupa suprotno zakonu, propisima, standardima i metodologiji za preglede i ispitivanja;
3) mu je izrečena pravnosnažna sudska odluka u skladu sa članom 73. stav 3. Zakona;
4) u drugim slučajevima propisanim zakonom.
5. Prelazne i završne odredbe
Prestanak važenja ranijeg propisa
Član 19
Danom stupanja na snagu ovog pravilnika prestaje da važi Pravilnik o uslovima za izdavanje licenci za obavljanje poslova u oblasti bezbednosti i zdravlja na radu ("Službeni glasnik RS", br. 16/18 i 5/22).
Stupanje na snagu
Član 20
Ovaj pravilnik stupa na snagu osmog dana od dana objavljivanja u "Službenom glasniku Republike Srbije", osim odredaba čl. 4. i 5. koje se primenjuju od 1. novembra 2024. godine.
Obrasce 1-23, koji su sastavni deo ovog pravilnika, objavljene u "Sl. glasniku RS", br. 76/2024, možete pogledati
OVDE