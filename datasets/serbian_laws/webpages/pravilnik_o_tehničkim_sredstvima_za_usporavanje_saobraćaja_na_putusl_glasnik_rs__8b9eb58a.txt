Title: PRAVILNIKO TEHNIČKIM SREDSTVIMA ZA USPORAVANJE SAOBRAĆAJA NA PUTU
URL: https://www.paragraf.rs/propisi/pravilnik-o-tehnickim-sredstvima-za-usporavanje-saobracaja-na-putu.html
Extracted: 2025-07-06T23:14:17.949729
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O TEHNIČKIM SREDSTVIMA ZA USPORAVANJE SAOBRAĆAJA NA PUTU
("Sl. glasnik RS", br. 9/2014)
Član 1
Ovim pravilnikom propisuju se vrsta, izgled, tehničke karakteristike i način postavljanja tehničkih sredstava za usporavanje saobraćaja na putu.
Član 2
Pojedini izrazi upotrebljeni u ovom pravilniku imaju sledeće značenje:
1) Veštačka izbočina - "ležeći policajac" (u daljem tekstu: veštačka izbočina) je tehničko sredstvo za usporavanje saobraćaja konveksnog profila na kolovozu koje ograničava brzinu kretanja vozila;
2) Pun plato je tehničko sredstvo za usporavanje saobraćaja konveksnog profila na kolovozu koji se postavlja preko cele širine kolovoza i čine ga kose prilazne rampe i izdignuta ploča;
3) Delimični plato je tehničko sredstvo za usporavanje saobraćaja konveksnog profila na kolovozu, koji se postavlja na kolovoznoj traci i koji ograničava brzinu kretanja određene vrste vozila i koji se ne proteže preko cele širine kolovoza;
4) Širina veštačke izbočine i platoa je dimenzija koja se poklapa sa podužnom osom kolovoza;
5) Suženje kolovoza se dobija smanjenjem širine saobraćajne trake;
6) Horizontalno skretanje kolovoza se dobija transverzalnim pomeranjem osovine kolovoza i ne sadrži prelom nivelete;
7) Šušteća traka je tehničko sredstvo na kolovozu koje pri prelazu vozila proizvodi zvučne efekte i slabe vibracije i na taj način upozorava vozače na potrebu smanjenja brzine kretanja vozila;
8) Vibraciona traka je tehničko sredstvo na kolovozu koje pri prelazu vozila proizvodi jače vibracije i zvučne efekte i na taj način upozorava vozače na potrebu smanjenja brzine kretanja vozila.
Član 3
Pod tehničkim sredstvima za usporavanje saobraćaja na putu, u smislu ovog pravilnika, podrazumevaju se:
1) fizičke prepreke i to:
(1) veštačka izbočina,
(2) plato,
(3) suženje kolovoza,
(4) horizontalno skretanje kolovoza;
2) šušteća traka;
3) vibraciona traka.
Član 4
Veštačka izbočina postavlja se pod pravim uglom u odnosu na osu kolovoza.
Dimenzije veštačkih izbočina su:
1) visina ne sme prelaziti 3 cm, a širina ne sme biti manja od 60 cm, za brzine do 50 km/h;
2) visina ne sme prelaziti 5 cm, a širina ne sme biti manja od 90 cm, za brzine do 40 km/h;
3) visina ne sme prelaziti 7 cm, a širina ne sme biti manja od 120 cm, za brzine do 30 km/h.
Veštačka izbočina iz stava 2. tač. 1) i 2) ovog člana izvodi se od gumenih ili plastičnih modularnih elemenata. Veštačka izbočina iz stava 2. tačka 3) ovog člana može se izvoditi i od asfaltne ili betonske mase.
Veštačka izbočina može biti označena po celoj površini.
Član 5
Plato može biti pun ili delimičan.
Dimenzije punog platoa i delimičnog platoa moraju biti u skladu sa standardom SRPS.U.C1.285.
Plato se postavlja pod pravim uglom u odnosu na podužnu osu puta pojedinačno ili u nizu.
Plato se izvodi od gume, plastike, asfaltne ili betonske mase ili kombinacije navedenih materijala.
Kose prilazne rampe punog platoa i delimičnog platoa moraju biti označene reflektujućim materijalima a preko punog platoa može da se obeleži pešački prelaz.
Član 6
Vrsta, izgled, tehničke karakteristike i način postavljanja suženja kolovoza moraju biti u skladu sa standardom SRPS.U.C1.283.
Član 7
Vrsta, izgled, tehničke karakteristike i način postavljanja horizontalnog skretanja kolovoza moraju biti u skladu sa standardom SRPS.U.C1.284.
Član 8
U zoni fizičkih prepreka sprovode se odgovarajuće mere odvodnjavanja.
Tehnička sredstva za usporavanje saobraćaja na putu se fiksiraju u kolovozni zastor radi sprečavanja odvajanja pojedinačnih elemenata ili njihovih delova.
Član 9
Šušteće trake mogu biti profilisane, konveksne i konkavne.
Šušteće trake se postavljaju uzdužno u odnosu na osu kolovoza nanošenjem termoplastičnih materijala ili grebanjem kolovoza.
Šušteće profilisane trake se postavljaju na razdelnoj i na ivičnoj liniji.
Šušteće konveksne i konkavne trake se postavljaju sa spoljne strane ivične linije.
Član 10
Vibracione trake postavljaju se u paru ili u setovima preko cele širine saobraćajne trake, na mestima na kojima je uticaj buke na životnu sredinu zanemarljiv.
Širina vibracione trake ne sme da prelazi 12 cm, a visina 15 mm.
Vibracione trake u paru postavljaju se na međusobnoj udaljenosti od 1,8 m ili 2,0 m.
Vibracione trake u setovima se postavljaju u najviše tri seta.
Set koji se postavlja prvi u nizu u odnosu na pravac nailaska vozila sastoji od pet vibracionih traka, na međusobnoj udaljenosti između traka od 45 do 60 cm u naselju, a od 60 do 80 cm van naselja.
Set vibracionih traka koji se postavlja drugi u nizu u odnosu na pravac nailaska vozila sastoji se od šest vibracionih traka, na međusobnoj udaljenosti između traka od 30 do 45 cm u naselju, a od 45 do 60 cm van naselja.
Set vibracionih traka koji se postavlja treći u nizu u odnosu na pravac nailaska vozila sastoji se od sedam vibracionih traka, na međusobnoj udaljenosti između traka od 25 do 35 cm u naselju, a od 30 do 40 cm van naselja.
Rastojanje između parova ili setova vibracionih traka zavisi od dozvoljene brzine i dati su u Prilogu 1- Primer postavljanja vibracionih traka na kolovozu u paru i u setovima od 5, 6 i 7 traka, koji je odštampan uz ovaj pravilnik i čini njegov sastavni deo.
Član 11
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Prilog 1.
PRIMER POSTAVLJANJA VIBRACIONIH TRAKA NA KOLOVOZU U PARU I U SETOVIMA OD 5, 6 I 7 TRAKA
a1=1,8 - 2 m
Primer postavljanja vibracionih traka na kolovozu u paru
Primer postavljanja vibracionih traka na kolovozu u setovima
Brzina (km/h)
30
40
50
60
70
80
a (m)
8
11
14
17
19
22
"a" - razmak između parova vibracionih traka i setova vibracionih traka