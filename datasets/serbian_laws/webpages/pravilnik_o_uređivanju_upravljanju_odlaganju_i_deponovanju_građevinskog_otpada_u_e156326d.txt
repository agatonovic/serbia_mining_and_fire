Title: PRAVILNIKO UREĐIVANJU, UPRAVLJANJU, ODLAGANJU I DEPONOVANJU GRAĐEVINSKOG OTPADA U TOKU IZVOĐENJA RADOVA
URL: https://www.paragraf.rs/propisi/pravilnik-o-upravljanju-odlaganju-i-deponovanju-gradjevinskog-otpada-u-toku-izvodjenja-radovahtml
Extracted: 2025-07-06T23:14:23.519233
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O UREĐIVANJU, UPRAVLJANJU, ODLAGANJU I DEPONOVANJU GRAĐEVINSKOG OTPADA U TOKU IZVOĐENJA RADOVA
("Sl. glasnik RS", br. 81/2024)
Član 1
Ovim pravilnikom bliže se propisuje uređivanje, upravljanje, odlaganje i deponovanje građevinskog otpada u toku izvođenja radova.
Član 2
Građevinski otpad je otpad koji nastaje izvođenjem građevinskih radova na izgradnji objekata, rušenju, odnosno uklanjanju objekta ili dela objekta i/ili zgrada i inženjerskih objekata, uključujući sanaciju i rekonstrukciju, kao i prilikom iskopa nastalih izvođenjem ovih radova.
Drugi izrazi koji se upotrebljavaju u ovom pravilniku, a nisu definisani ovim članom, imaju značenje definisano podzakonskim propisom kojim se uređuje upravljanje otpadom od građenja i rušenja.
Član 3
Upravljanje građevinskim otpadom vrši se aktivnostima i merama koje obuhvataju odvojeno sakupljanje, razvrstavanje, transport, skladištenje, pripremu za ponovnu upotrebu, ponovno iskorišćenje i/ili odlaganje građevinskog otpada.
Upravljanje građevinskim otpadom vrši se propisanim merama, u skladu sa podzakonskim propisom kojim se uređuje upravljanje otpadom od građenja i rušenja i ovim pravilnikom.
Član 4
Plan upravljanja građevinskim otpadom u toku izvođenja radova na izgradnji objekta, odnosno na rušenju, odnosno uklanjanju objekta, odnosno dela objekta sačinjava vlasnik građevinskog otpada, odnosno lice na koje je vlasnik ugovorom preneo vlasništvo nad građevinskim otpadom.
Plan upravljanja građevinskim otpadom sačinjava se u toku izvođenja radova, kada se radovi izvode na objektima kategorije B, V i G, određenih podzakonskim aktom kojim se propisuje klasifikacija objekata.
Plan upravljanja građevinskim otpadom u toku izvođenja radova sačinjava se u skladu sa podzakonskim propisom kojim se uređuje upravljanje otpadom od građenja i rušenja.
Uz zahtev za izdavanje rešenja o građevinskoj dozvoli, posebnoj dozvoli za izvođenje pripremnih radova, privremenoj dozvoli, rešenja o odobrenju za izvođenje radova, kao i rešenja o rušenju, odnosno uklanjanju objekta, odnosno dela objekta, prilaže se i rešenje o saglasnosti na plan iz stava 1. ovog člana, koje je pribavljeno u skladu sa podzakonskim propisom kojim se uređuje upravljanje otpadom od građenja i rušenja, izvan objedinjene procedure propisane zakonom kojim se uređuje izgradnja objekta.
Vlasnik objekta pre početka izvođenja radova na uklanjanju objekta ili dela objekta pisanim putem obaveštava, odnosno upoznaje izvođača radova sa opštim podacima o objektu koji se ruši, vrsti materijala od kojih je sagrađen, vremenu izgradnje objekta i drugim podacima koji su relevantni za postupanje sa građevinskim otpadom koji nastane rušenjem objekta, u cilju sačinjavanja plana upravljanja građevinskim otpadom.
Na osnovu podataka iz stava 5. ovog člana i neposrednog uvida i ekspertize, izvođač radova sačinjava plan upravljanja otpadom u toku izvođenja radova na rušenju, odnosno uklanjanju objekta, odnosno dela objekta.
Uz zahtev za izdavanje dozvole o rušenju, odnosno uklanjanju objekta, odnosno dela objekta iz stava 5. ovog člana, investitor prilaže i rešenje o saglasnosti na plan upravljanja građevinskim otpadom u toku izvođenja radova na rušenju, odnosno uklanjanju objekta, odnosno dela objekta.
Član 5
Investitor, odnosno lice u skladu sa zakonom kojim se uređuje planiranje i izgradnja, izvođaču radova dostavlja plan upravljanja građevinskim otpadom u toku izvođenja radova na izgradnji objekta, odnosno na rušenju, odnosno uklanjanju objekta, odnosno dela objekta, sa rešenjem o saglasnosti nadležnog organa.
Izvođač radova u periodu izvođenja radova, od prijave radova do izdavanja rešenja o upotrebnoj dozvoli, na gradilištu čuva plan upravljanja građevinskim otpadom u toku izvođenja radova na izgradnji objekta, odnosno na rušenju, odnosno na uklanjanju objekta, odnosno dela objekta i primenjuje sve mere sadržane u planu upravljanja građevinskim otpadom.
Odgovorni izvođač radova upisuje odgovarajuće podatke iz plana upravljanja građevinskim otpadom u toku izvođenja radova na izgradnji objekta, odnosno na rušenju, odnosno uklanjanju objekta, odnosno dela objekta u građevinski dnevnik, u skladu sa odredbama podzakonskog akta kojim se uređuje sadržina i način vođenja građevinskog dnevnika.
Član 6
Vlasnik građevinskog otpada, odnosno lice iz člana 4. stav 1. ovog pravilnika privremeno skladišti otpad na gradilištu na kome je nastao, do završetka građevinskih radova, a najkasnije do podnošenja zahteva za izdavanje upotrebne dozvole, u skladu sa planom upravljanja građevinskim otpadom.
Član 7
Razvrstavanje, sakupljanje, skladištenje, evidenciju, transport i deponovanje građevinskog otpada organizuje vlasnik građevinskog otpada, odnosno lice određeno zakonom kojim se uređuje planiranje i izgradnja, u skladu sa propisima kojim se uređuje upravljanje otpadom od građenja i rušenja.
Član 8
Ako u toku izvođenja radova nastane opasan otpad, za čije postojanje se nije znalo u vreme sačinjavanja plana upravljanja građevinskim otpadom, izvođač i stručni nadzor obustavljaju radove i o toj činjenici obaveštavaju investitora, građevinskog inspektora i inspektora nadležnog za poslove zaštite životne sredine.
Član 9
Ponovna upotreba opasnog građevinskog otpada kao građevinskog materijala, po završenom procesu dekontaminacije, uređuje se posebnim propisima o upravljanju otpadom i stavljanju određenih proizvoda na tržište.
Kada se građevinski materijal iz stava 1. ovog člana koristi za izgradnju objekata, to će biti posebno navedeno u tehničkoj dokumentaciji koja se prilaže uz zahtev za izdavanje odgovarajućeg upravnog akta pred nadležnim organom.
Član 10
Fizička i pravna lica iz čl. 5. i 7. ovog pravilnika, uskladiće svoje poslovanje sa odredbama ovog pravilnika u roku od šest meseci od dana stupanja na snagu ovog pravilnika.
Dostavljanje dokumenta o kretanju građevinskog otpada radi pribavljanja upotrebne dozvole iz člana 158. stav 5. Zakona o planiranju i izgradnji, odnosi se samo na investitore kojima je izdato rešenje o građevinskoj dozvoli posle 4. avgusta 2023. godine.
U slučaju da u okruženju od 50 kilometara u odnosu na lokaciju izgradnje objekta ne postoji licencirani operater postrojenja za tretman, odnosno skladištenje otpada, investitor nema obavezu da uz zahtev za izdavanje upotrebne dozvole priloži dokument o kretanju otpada iz člana 158. stav 5. Zakona o planiranju i izgradnji.
U slučaju iz stava 3. ovog člana, investitor, uz zahtev za izdavanje rešenja o upotrebnoj dozvoli, dostavlja izjavu da u okruženju od 50 kilometara u odnosu na lokaciju izgradnje objekta ne postoji licencirani operater postrojenja za tretman, odnosno skladištenje otpada, koju nadležni organ u postupku izdavanja upotrebne dozvole proverava.
Član 11
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".