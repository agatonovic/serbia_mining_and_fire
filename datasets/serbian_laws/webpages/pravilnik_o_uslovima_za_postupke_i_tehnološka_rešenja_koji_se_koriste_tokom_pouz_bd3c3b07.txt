Title: PRAVILNIKO USLOVIMA ZA POSTUPKE I TEHNOLOŠKA REŠENJA KOJI SE KORISTE
TOKOM POUZDANOG ELEKTRONSKOG ČUVANJA DOKUMENTA
URL: https://www.paragraf.rs/propisi/pravilnik-uslovi-tehnoloska-resenja-pouzdano-elektronskog-cuvanja-dokumenata.html
Extracted: 2025-07-06T23:14:46.853655
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O USLOVIMA ZA POSTUPKE I TEHNOLOŠKA REŠENJA KOJI SE KORISTE
TOKOM POUZDANOG ELEKTRONSKOG ČUVANJA DOKUMENTA
("Sl. glasnik RS", br. 94/2018 i 87/2020)
Uvodna odredba
Član 1
Ovim pravilnikom propisuju se uslovi za postupke i tehnološka rešenja koji
se koriste tokom pouzdanog elektronskog čuvanja dokumenta koji u izvornom obliku sadrži kvalifikovani
elektronski potpis odnosno pečat i dokumenta kojem je kvalifikovanim elektronskim potpisom
odnosno pečatom potvrđena vernost izvornom dokumentu i tačnost dodatno uključenih podataka
u skladu sa članom 61. stav 1. tačka 4) Zakona o elektronskom dokumentu, elektronskoj identifikaciji
i uslugama od poverenja u elektronskom poslovanju (u daljem tekstu: Zakon).
Interna pravila
Član 2
Pouzdano elektronsko čuvanje dokumenta vrši se u skladu sa internim pravilima
za pouzdano elektronsko čuvanje dokumenta (u daljem tekstu: interna pravila), na osnovu kojih
se postupa tokom pouzdanog elektronskog čuvanja, a kojima se obezbeđuje da pouzdano elektronsko
čuvanje ispunjava uslove iz Zakona.
Ciljevi pouzdanog čuvanja
Član 3
Kako bi se obezbedila mogućnost dokazivanja validnosti kvalifikovanog elektronskog
potpisa odnosno pečata tokom celog perioda čuvanja, pouzdano elektronsko čuvanje dokumenta
podrazumeva obezbeđenje:
1) dokaza da je dokument postojao u tačno određenom trenutku, zasnovano
na kvalifikovanom vremenskom žigu;
2) održavanje statusa validnosti kvalifikovanog elektronskog potpisa ili
pečata u odnosu na vremenski trenutak iz tačke 1) ovog člana;
3) dostupnosti izvorno čuvanog elektronskog dokumenta i svih dodatnih podataka
kojima se potvrđuje ispunjenost uslova iz tač. 1) i 2) ovog člana;
4) održavanja poverenja u integritet i autentičnost svih podataka iz tačke
3) ovog člana pod pretpostavkom da tokom perioda čuvanja može da se pojavi sumnja u prethodno
korišćene kriptografske algoritme, heš funkcije i postupke ili da se dogodi opoziv sertifikata
korisnika ili sertifikata pružaoca usluge od poverenja.
Primena standarda
Član 3a
Usluga kvalifikovanog elektronskog čuvanja dokumenata obavlja se saglasno
zahtevima sledećih standarda:
1) ETSI TS 119 511 "Electronic Signatures and Infrastructures (ESI);
Policy and security requirements for trust service providers providing long-term preservation
of digital signatures or general data using digital signature techniques";
2) ETSI TS 119 512 "Electronic Signatures and Infrastructures (ESI);
Protocols for trust service providers providing long-term data preservation services".
Usluga kvalifikovanog elektronskog čuvanja dokumenta obavlja se i saglasno
zahtevima iz drugih standarda na koje se iz standarda iz stava 1. ovog člana direktno i indirektno
upućuje, odgovarajućim međunarodnim standardima i preporukama.
Kvalifikovani elektronski potpis, odnosno pečat na dokumentu
koji se pouzdano elektronski čuva
Član 4
Dokument koji se pouzdano elektronski čuva obavezno mora da ima pridružen
kvalifikovani elektronski potpis odnosno pečat, bez obzira da li je u pitanju dokument koji
u izvornom obliku sadrži kvalifikovani elektronski potpis, odnosno pečat ili dokument kojem
je kvalifikovanim elektronskim potpisom odnosno pečatom iz člana 61. stav 1. tačka 4) Zakona
potvrđena vernost izvornom dokumentu i tačnost dodatno uključenih podataka.
Format kvalifikovanog elektronskog potpisa odnosno pečata iz stava 1. ovog
člana mora da ispunjava jedan od uslova:
1) PDF u skladu sa ISO 32000 "Document management Portable document
format" i PAdES formatom elektronskog potpisa odnosno pečata u skladu sa ETSI EN 319
142 "Electronic Signatures and Infrastructures (ESI); PAdES digital signatures";
2) ASiC-S kontejner koji u sebi sadrži dokument i elektronski potpis odnosno
pečat tog dokumenta u XAdES ili CAdES formatu u skladu sa ETSI EN 319 162 "Electronic
Signatures and Infrastructures (ESI); Associated Signature Containers (ASiC)";
3) XAdES format elektronskog potpisa odnosno pečata koji u sebi sadrži
potpisan odnosno pečatiran dokument u skladu sa ETSI EN 319 132 "Electronic Signatures
and Infrastructures (ESI); XAdES digital signatures";
4) CAdES format elektronskog potpisa odnosno pečata koji u sebi sadrži
potpisan odnosno pečatiran dokument u skladu sa ETSI EN 319 122 "Electronic Signatures
and Infrastructures (ESI); CAdES digital signatures".
Nivoi XAdES, CAdES i PAdES formata elektronskog potpisa odnosno pečata
iz stava 1. ovog člana moraju redom biti XAdES-B-LTA ili XAdES-E-A, CAdES-B-LTA ili CAdES-E-A
i PAdES-B-LTA ili PAdES-E-LTV.
Nadogradnja kvalifikovanog elektronskog potpisa, odnosno
pečata
Član 5
Prilikom otpočinjanja pouzdanog elektronskog čuvanja, vrši se postupak
nadogradnje kvalifikovanog elektronskog potpisa, odnosno pečata u XAdES, CAdES ili PAdES
formatu na dokumentu koji se čuva, što uključuje:
1) ukoliko je kvalifikovani elektronski potpis odnosno pečat na osnovnom
XAdES, CAdES odnosno PAdES nivou, kvalifikovanom elektronskom potpisu odnosno pečatu dodaje
se kvalifikovani vremenski žig;
2) vrši se validacija kvalifikovanog elektronskog potpisa odnosno pečata
i tom prilikom se pribavljaju podaci za proveru validnosti kao što su sertifikati i statusi
opozvanosti;
3) u skladu sa formatom, kvalifikovanom elektronskom potpisu, odnosno pečatu
se dodaju nedostajući podaci za proveru validnosti, računa se heš originalno potpisanog odnosno
pečatiranog dokumenta zajedno sa samim potpisom odnosno pečatom, kreira se kvalifikovani
vremenski žig na osnovu tog heša i u kvalifikovani elektronski potpis odnosno pečat se dodaje
i taj vremenski žig.
Kvalifikovani elektronski potpis odnosno pečat na dokumentu
koji se prima na pouzdano elektronsko čuvanje
Član 6
Dokument koji se prima na pouzdano elektronsko čuvanje mora da ispuni uslove
iz člana 4. st. 1. i 2. ovog pravilnika, kao i uslov da je nakon nadogradnje kvalifikovanog
elektronskog potpisa odnosno pečata u skladu sa članom 5. ovog pravilnika moguće obezbediti
nivoe iz člana 4. stav 3. ovog pravilnika.
Ponovna nadogradnja kvalifikovanog elektronskog potpisa
odnosno pečata
Član 7
Ponovna nadogradnja kvalifikovanog elektronskog potpisa odnosno pečata
na elektronskom dokumentu koji se čuva vrši se obavezno pre nego što:
1) istekne sertifikat poslednjeg vremenskog žiga u kvalifikovanom elektronskom
potpisu odnosno pečatu;
2) iz tehničkih ili formalnih razloga kriptografski algoritam ili heš algoritam
koji je upotrebljen u poslednjem vremenskom žigu u kvalifikovanom elektronskom potpisu odnosno
pečatu može postati osnov osporavanja validnosti kvalifikovanog elektronskog potpisa odnosno
pečata.
Ponovna nadogradnja kvalifikovanog elektronskog potpisa odnosno pečata
obavlja se po postupku iz člana 5. ovog pravilnika.
Informacioni sistem za pouzdano elektronsko čuvanje
Član 8
Pouzdano elektronsko čuvanje dokumenta vrši se u okviru za to namenjenog
informacionog sistema (u daljem tekstu: informacioni sistem) kojim upravlja i o kojem se
stara rukovalac čuvanja.
Informacioni sistemi, zajedno sa odgovarajućim merama određenim internim
pravilima, mora da obezbedi da se ponovna nadogradnja kvalifikovanog elektronskog potpisa,
odnosno pečata vrši blagovremeno, kako bi se obezbedila mogućnost dokazivanja validnosti
kvalifikovanog elektronskog potpisa, odnosno pečata tokom celog perioda čuvanja.
Informacioni sistem mora da obezbedi visok nivo zaštite od gubitaka podataka
koji se čuvaju, narušavanja integriteta tih podataka i neovlašćenog pristupa tim podacima.
Rukovalac čuvanja upravlja informacionim sistemom saglasno standardu ISO/IEC
27001 "Information security management" na način da se smatraju visokorizičnim
incidenti koji dovode do gubitaka podataka koji se čuvaju, narušavanja integriteta tih podataka,
neovlašćenog pristupa tim podacima ili gubitka mogućnosti dokazivanja validnosti kvalifikovanog
elektronskog potpisa odnosno pečata tokom celog perioda čuvanja.
Mere zaštite zahtevane standardom iz stava 4. ovog člana dokumentuju se
u okviru internih pravila.
Član 9
U cilju obezbeđivanja tokova pristupa, razmene i obrade podataka, u skladu
sa potvrđenim međunarodnim sporazumima, Ministarstvo unutrašnjih poslova može da, pored primene
ovog pravilnika, primenjuje i druge uslove koji se odnose na pouzdano elektronsko čuvanje
dokumenta, a koji se primenjuju usled specifičnosti informacionih sistema i tehničko-tehnoloških
postupaka u Ministarstvu unutrašnjih poslova.
Stupanje na snagu
Član 10
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".