Title: ZAKONO IZVOZU I UVOZU ROBE DVOSTRUKE NAMENE
URL: https://www.paragraf.rs/propisi/zakon-o-izvozu-uvozu-robe-dvostruke-namene.html
Extracted: 2025-07-06T23:18:43.750417
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O IZVOZU I UVOZU ROBE DVOSTRUKE NAMENE
("Sl. glasnik RS", br. 19/2025)
I UVODNE ODREDBE
Predmet zakona
Član 1
Ovim zakonom uređuju se način i uslovi pod kojima se vrši izvoz, uvoz i tranzit robe dvostruke namene, kao i pružanje brokerskih usluga i tehničke pomoći u vezi sa robom dvostruke namene.
Cilj zakona
Član 2
Cilj ovog zakona je uspostavljanje kontrole u oblasti izvoza i uvoza robe dvostruke namene i pružanja brokerskih usluga i tehničke pomoći u vezi sa robom dvostruke namene, radi ostvarivanja i zaštite odbrambenih, bezbednosnih, ekonomskih i spoljnopolitičkih interesa Republike Srbije, njenog međunarodnog kredibiliteta i obezbeđenja poštovanja međunarodnih obaveza Republike Srbije u ovoj oblasti.
Značenje pojedinih izraza
Član 3
Pojedini izrazi upotrebljeni u ovom zakonu imaju sledeće značenje:
1) roba dvostruke namene je roba, uključujući softver i tehnologiju, koja se može koristiti kako u civilne, tako i u vojne svrhe, roba koja se može koristiti za projektovanje, razvoj, proizvodnju ili upotrebu nuklearnog, hemijskog ili biološkog oružja ili za njihovu isporuku, uključujući robu koja se može koristiti u neeksplozivne svrhe i koja se na bilo koji način može iskoristiti u cilju proizvodnje nuklearnog oružja ili drugih nuklearnih eksplozivnih naprava;
2) izvoz robe dvostruke namene je:
(1) iznošenje, slanje, odnosno isporuka robe sa teritorije Republike Srbije na teritoriju druge države ili carinske teritorije, u skladu sa carinskim propisima;
(2) ponovni izvoz robe u smislu carinskih propisa, izuzimajući robu u tranzitu;
(3) postupak pasivnog oplemenjivanja u skladu sa carinskim propisima;
(4) prenos softvera i tehnologije putem elektronskih medija, telefaksom ili telefonom na područje izvan Republike Srbije, uključujući mogućnost da se softver i tehnologija učine dostupnim u elektronskoj formi licima izvan Republike Srbije, kao i usmeni prenos tehnologije kada je tehnologija opisana preko elektronske komunikacione mreže za distribuciju medijskih sadržaja;
3) uvoz robe dvostruke namene je unošenje, dopremanje, odnosno isporuka robe dvostruke namene sa teritorije druge države ili carinske teritorije na teritoriju Republike Srbije, u skladu sa carinskim propisima;
4) tranzit je transport robe dvostruke namene koja ulazi i izlazi iz carinskog područja Republike Srbije sa odredištem van teritorije Republike Srbije, ako roba:
(1) prolazi samo kroz carinsko područje Republike Srbije;
(2) pretovara se u slobodnoj zoni ili se iz slobodne zone ponovo izvozi;
(3) nalazi se u privremenom smeštaju i direktno se ponovo izvozi iz prostora za privremeni smeštaj;
(4) unosi se i iznosi istim kopnenim, vodenim ili vazdušnim prevozom sa carinskog područja Republike Srbije.
5) izvoznik je:
(1) pravno lice ili preduzetnik:
- u čije ime se podnosi izvozna carinska deklaracija, odnosno lice koje, u vreme kada je ta deklaracija prihvaćena ima zaključen ugovor o izvozu sa primaocem robe u drugoj državi i ima ovlašćenje da odluči o slanju robe iz Republike Srbije. Ako ugovor o izvozu nije zaključen ili ako jedna od strana u ugovoru ne deluje u svoje ime, izvoznik je lice koje ima ovlašćenje da odluči o slanju robe iz Republike Srbije;
- koji donosi odluku o prenosu, omogućava prenošenje ili čini dostupnim softver ili tehnologiju elektronskim sredstvima komunikacije uključujući prenos faksom, telefonom, elektronskom poštom ili bilo kojim drugim elektronskim putem izvan Republike Srbije;
- sa sedištem ili prebivalištem na teritoriji Republike Srbije kada izvozi robu u skladu sa carinskim propisima;
(2) fizičko lice koje nosi robu dvostruke namene.
6) uvoznik je pravno lice ili preduzetnik sa sedištem na teritoriji Republike Srbije koje uvozi robu dvostruke namene u Republiku Srbiju u skladu sa carinskim propisima;
7) brokerske usluge su pregovaranje ili ugovaranje i posredovanje u ugovaranju poslova u vezi sa kupovinom, prodajom ili nabavkom robe dvostruke namene iz jedne države i njihovu prodaju u drugoj državi, kao i prodaja ili kupovina robe dvostruke namene u jednoj državi radi njenog prenosa u drugu državu;
Brokerskim uslugama ne smatraju se usluge transporta, finansijske usluge, kao ni usluge osiguranja, reosiguranja, oglašavanja i reklamiranja.
8) broker je pravno lice ili preduzetnik sa sedištem u Republici Srbiji koje vrši usluge iz tačke 7) ovog člana;
9) tehnička pomoć je usluga koja se odnosi na razvoj, proizvodnju, modifikaciju, rukovanje, sklapanje, testiranje, popravku, održavanje, skladištenje ili detekciju robe dvostruke namene, kao i druge tehničke usluge koje mogu biti instrukcija, obuka, prenos poslovnog znanja i veština ili stručne i savetodavne usluge, uključujući elektronskim putem, kao i pomoć koja se pruža usmeno;
10) pružalac tehničke pomoći je pravno lice ili preduzetnik:
(1) sa sedištem u Republici Srbiji koje pruža usluge iz tačke 9) ovog člana na teritoriji druge države ili licu koje se privremeno nalazi na teritoriji Republike Srbije;
(2) koje pruža usluge iz tačke 9) ovog člana sa teritorije Republike Srbije na teritoriju druge države;
11) individualna dozvola je isprava koja se daje jednom određenom izvozniku, odnosno uvozniku za jednog krajnjeg korisnika ili primaoca u trećoj zemlji za jednu ili više roba dvostruke namene;
12) globalna dozvola je isprava koja se daje jednom određenom izvozniku za izvoz robe određene vrste ili kategorije robe dvostruke namene i koja važi za potrebe jednog ili za više određenih krajnjih korisnika i/ili za izvoz u jednoj ili više država;
13) dozvola za velike projekte je individualna ili globalna izvozna dozvola koja se daje jednom određenom izvozniku za izvoz određene vrste ili kategorije robe dvostruke namene za potrebe jednog ili više određenih krajnjih korisnika u jednoj ili više određenih trećih država radi realizacije projekata velikog obima;
14) Projekat velikog obima je poslovni poduhvat sa većim brojem aktivnosti i učesnika za čiju je realizaciju neophodna veća količina resursa;
15) Nacionalna kontrolna lista robe dvostruke namene je lista kojom se utvrđuje klasifikacija ili kodifikacija robe dvostruke namene za čiji je izvoz, odnosno uvoz neophodno pribaviti dozvolu nadležnog organa (u daljem tekstu: Lista);
16) Nacionalna kontrolna lista naoružanja i vojne opreme je lista kojom se utvrđuje klasifikacija ili kodifikacija naoružanja i vojne opreme za čiji je izvoz ili uvoz neophodno pribaviti dozvolu nadležnog organa;
17) Krajnja vojna namena je:
(1) ugradnja robe, delova ili komponenti u robu vojne namene iz Nacionalne kontrolne liste naoružanja i vojne opreme;
(2) upotreba opreme za proizvodnju, ispitivanje ili analizu i njihovih komponenti za razvoj, proizvodnju ili održavanje robe vojne namene iz Nacionalne kontrolne liste naoružanja i vojne opreme;
(3) upotreba bilo kog nedovršenog proizvoda u postrojenju za proizvodnju robe vojne namene iz Nacionalne kontrolne liste naoružanja i vojne opreme;
18) roba za sajber nadzor je roba dvostruke namene posebno projektovana da omogući prikriveni nadzor fizičkih lica praćenjem, izvlačenjem, prikupljanjem ili analizom podataka iz informacionih i telekomunikacionih sistema;
19) Interni program usklađenosti je skup politika i procedura koje primenjuju izvoznici, uvoznici, pružaoci brokerskih usluga i tehničke pomoći robe dvostruke namene kojima se obezbeđuje usklađenost sa odredbama ovog zakona i podzakonskih akata, uključujući i mere procene rizika u vezi sa izvozom robe dvostruke namene, za određene krajnje korisnike i za određenu krajnju namenu.
II PODRUČJE PRIMENE
Izvoz i uvoz robe dvostruke namene
Član 4
Roba dvostruke namene utvrđena u Listi izvozi se na osnovu dozvole. Izvoznik, broker i pružalac tehničke pomoći dužan je da pre započinjanja izvoza, pružanja brokerskih usluga i pružanja tehničke pomoći utvrdi da li predmetna roba spada u robu dvostruke namene, u skladu sa odredbama ovog zakona i propisa donetih na osnovu ovog zakona.
Izvoznik, uvoznik, broker i pružalac tehničke pomoći može, ukoliko nije u mogućnosti da utvrdi da li predmetna roba spada u robu dvostruke namene, zatražiti od ministarstva nadležnog za poslove spoljne trgovine (u daljem tekstu: Ministarstvo) da utvrdi da li predmetna roba spada u robu dvostruke namene.
Radi razmatranja i davanja stručnog mišljenja o identifikaciji robe iz stava 2. ovog člana, ministar nadležan za poslove spoljne trgovine rešenjem obrazuje Radnu grupu za identifikaciju robe.
Uvoz robe dvostruke namene je slobodan izuzev za robu koja je utvrđena u listama 1, 2 i 3 Konvencije o zabrani razvoja, proizvodnje, skladištenja i upotrebe hemijskog oružja i njegovom uništavanju ("Službeni list SRJ - Međunarodni ugovori", broj 2/00 - u daljem tekstu: Hemijska konvencija) koja se uvozi na osnovu dozvole.
Nadležnost za donošenje Liste
Član 5
Vlada, na predlog Ministarstva, utvrđuje Listu koja je usklađena sa relevantnom listom Evropske unije.
Sveobuhvatna klauzula
Član 6
Izvoz robe dvostruke namene koja nije obuhvaćena Listom vrši se na osnovu dozvole u slučaju kada je lice koje namerava da izvrši izvoz obavešteno od strane Ministarstva:
1) da je roba namenjena ili da može biti namenjena, u celini ili delimično, za razvoj, proizvodnju, modifikaciju, rukovanje, sklapanje, testiranje, popravku, raspolaganje, primenu, održavanje, skladištenje, detekciju, identifikaciju ili širenje oružja za masovno uništavanje;
2) da će roba biti iskorišćena ili da može biti, u celini ili delimično, iskorišćena za krajnju vojnu namenu u državi kupca ili državi krajnjeg korisnika, ako je država pod embargom na naoružanje i vojnu opremu na osnovu odluka Saveta bezbednosti Ujedinjenih nacija, Organizacije za evropsku bezbednost i saradnju i drugih međunarodnih organizacija koje obavezuju Republiku Srbiju ili na osnovu relevantnih odredaba nacionalnog zakonodavstva;
3) da će roba biti korišćena ili da može biti, u celini ili delimično, korišćena kao deo ili komponenta proizvoda naoružanja i vojne opreme iz Nacionalne kontrolne liste naoružanja i vojne opreme, a koja se izvozila sa teritorije Republike Srbije bez dozvole ili u suprotnosti sa uslovima iz dozvole izdate u skladu sa zakonom;
4) da roba koja služi za sajber nadzor može biti namenjena, u celini ili delimično, za unutrašnju represiju ili vršenje povreda ljudskih prava i kršenje međunarodnog humanitarnog prava.
U slučaju da izvoznik zna ili ima razloga da sumnja da je roba dvostruke namene koju namerava da izveze, a koja nije navedena u Listi, namenjena ili se može upotrebiti, u celini ili delimično, za neku od namena iz stava 1. ovog člana, dužan je da o tome obavesti Ministarstvo, koje će utvrditi da li je za taj izvoz potrebna dozvola.
U slučaju kada su ispunjeni uslovi iz st. 1. i 2. ovog člana neophodno je pribaviti dozvolu i za izvoz robe dvostruke namene koja se ne nalazi na Listi.
Tranzit
Član 7
Ministarstvo može rešenjem zabraniti tranzit robe dvostruke namene, u celini ili delimično, za namene utvrđene u članu 6. stav 1. tačka 1) ovog zakona.
Ministarstvo o donetom rešenju iz stava 1. ovog člana bez odlaganja obaveštava organe nadležne za unutrašnje poslove i carinske organe.
Rešenje iz stava 1. ovog člana je konačno i protiv njega se može pokrenuti upravni spor.
Brokerske usluge
Član 8
Za brokerske usluge u vezi sa robom dvostruke namene navedenom u Listi potrebna je dozvola ako je broker obavešten od strane Ministarstva da ta roba jeste ili može biti namenjena, u celini ili delimično, za bilo koju upotrebu navedenu u članu 6. stav 1. tačka 1) ovog zakona.
Ako broker zna ili ima razlog da sumnja da je roba dvostruke namene navedena u Listi, u celini ili delimično, namenjena u svrhe iz člana 6. stav 1. tačka 1) ovog zakona, dužan je da o tome obavesti Ministarstvo, koje će utvrditi da li je za tu brokersku uslugu potrebna dozvola.
Brokerska usluga iz st. 1. i 2. ovog člana može se pružiti samo ako Ministarstvo izda dozvolu ili ako utvrdi da za tu uslugu nije potrebna dozvola.
Tehnička pomoć
Član 9
Za tehničku pomoć u vezi sa robom dvostruke namene navedene u Listi van teritorije Republike Srbije potrebna je dozvola ako je pružalac tehničke pomoći obavešten od strane Ministarstva da je tehnička pomoć koju namerava da pruži namenjena u svrhe navedene u članu 6. stav 1. tačka 1) ovog zakona.
Ako pružalac tehničke pomoći zna ili ima razlog da sumnja da je tehnička pomoć, koju namerava da pruži u vezi sa robom dvostruke namene navedene u Listi, u celini ili delimično, namenjena u svrhe iz člana 6. stav 1. tačka 1) ovog zakona, dužan je da o tome obavesti Ministarstvo, koje će utvrditi da li je za tu tehničku pomoć potrebna dozvola.
Tehnička pomoć iz st. 1. i 2. ovog člana može se pružiti samo ako Ministarstvo izda dozvolu ili ako utvrdi da takva dozvola nije potrebna.
Odredbe st. 1-3. ovog člana ne primenjuju se ako se tehnička pomoć pruža:
1) u vidu informacije koja je "javno dostupna" ili je deo "osnovnih naučnih istraživanja";
2) od strane državnih organa u okviru njihove nadležnosti;
3) radi izvršenja dodeljenih zadataka Vojske Srbije; i
4) radi obezbeđivanja minimuma neophodnog za ugradnju, rad, održavanje (proveru) ili popravku robe za koju je izdata izvozna dozvola.
III DOZVOLA
Izdavanje dozvole
Član 10
Dozvola iz člana 4. stav 1, čl. 6. i 8. i člana 9. st. 1-3. ovog zakona je isprava koju izdaje Ministarstvo.
Individualna dozvola je pojedinačna, sa rokom važenja do dve godine.
Izuzetno od stava 2. ovog člana, ukoliko realizacija posla traje duže od dve godine, dozvola se može izdati na rok za okončanje posla predviđen ugovorom.
Ministarstvo može izdati globalnu dozvolu za izvoz robe dvostruke namene određene vrste ili kategorije koja važi za potrebe jednog ili za više određenih krajnjih korisnika i/ili za izvoz u jednoj ili više država, sa rokom važenja od tri godine.
Ministarstvo može izdati dozvolu za velike projekte sa rokom važenja do četiri godine. Izuzetno, dozvola se može izdati na rok za okončanje projekta.
Izvoznik, uvoznik, pružalac brokerskih usluga i tehničke pomoći, pre podnošenja zahteva za izdavanje globalne dozvole i dozvole za velike projekte, dužan je da primeni interni program usklađenosti, kako bi se osigurala usklađenost sa ovim zakonom i podzakonskim aktima.
Model Internog programa usklađenosti sa instrukcijama za njegovu izradu biće objavljen na zvaničnoj internet stranici Ministarstva.
U slučaju iz st. 3-5. ovog člana, imalac dozvole je dužan da redovno izveštava Ministarstvo o realizaciji posla.
Dozvola izdata u skladu sa st. 1-5. ovog člana ne može se prenositi na drugo lice.
Zahtev za izdavanje dozvole
Član 11
Zahtev za izdavanje dozvole za izvoz i uvoz robe dvostruke namene, odnosno pružanje brokerske usluge i tehničke pomoći podnosi se Ministarstvu na propisanom obrascu.
Zahtev iz stava 1. ovog člana sadrži:
1) poslovno ime, adresu i matični broj podnosioca zahteva;
2) naziv, opis, tarifnu oznaku, identifikacioni broj i količinu robe iz Liste;
3) namenu korišćenja robe;
4) ukupnu vrednost robe;
5) podatke o ostalim učesnicima u prometu: proizvođaču, prodavcu, vlasniku, kupcu, ovlašćenom zastupniku u carinskom postupku, prevozniku i drugim učesnicima;
6) poslovno ime i adresu krajnjeg korisnika;
7) način plaćanja, odnosno naplate;
8) predlog vremenskog roka važenja dozvole;
9) druge podatke po zahtevu Ministarstva.
Obrazac i sadržaj zahteva za izdavanje dozvole, obrazac dozvole, kao i druge obrasce dokumenata koji prate izvoz i uvoz robe dvostruke namene propisuje Ministarstvo.
Potvrda krajnjeg korisnika
Član 12
Uz zahtev za izdavanje dozvole iz člana 11. stav 1. ovog zakona podnosilac zahteva dužan je da dostavi izjavu o krajnjoj nameni robe koju izdaje krajnji korisnik ili originalnu potvrdu krajnjeg korisnika (End User Certificate), odnosno originalnu Potvrdu međunarodnog uvoznog sertifikata (International Import Certificate) dobijenu od strane zvaničnog organa države krajnjeg korisnika. Ovi dokumenti ne mogu biti stariji od šest meseci i moraju biti prevedeni na srpski jezik od strane ovlašćenog sudskog tumača.
Originalna potvrda krajnjeg korisnika sadrži sledeće podatke:
1) poslovno ime i adresu izvoznika i proizvođača robe;
2) poslovno ime i adresu krajnjeg korisnika robe;
3) državu krajnjeg odredišta;
4) opis, količinu i namenu robe;
5) izjavu da se roba neće koristiti u druge svrhe, da se neće reeksportovati ili na drugi način koristiti za proizvodnju ili razvoj oružja za masovno uništenje;
6) potpis, ime i funkciju ovlašćenog lica;
7) broj i datum izdavanja.
Odlučivanje po zahtevu za izdavanje dozvole
Član 13
Ministarstvo kompletan zahtev za izdavanje dozvole dostavlja na saglasnost ministarstvu nadležnom za poslove odbrane, ministarstvu nadležnom za spoljne poslove i ministarstvu nadležnom za unutrašnje poslove, kao i organu državne uprave nadležnom za poslove nacionalne bezbednosti.
Dozvola se izdaje na osnovu saglasnosti svih organa iz stava 1. ovog člana.
Provera podataka
Član 14
Ministarstva i organi iz člana 13. stav 1. ovog zakona u postupanju po zahtevu za izdavanje saglasnosti prikupljaju i proveravaju lične i sa njima povezane podatke, u skladu sa svojim nadležnostima i zakonom kojim se uređuje oblast zaštite podataka o ličnosti.
U postupku iz stava 1. ovog člana može se obaviti razgovor sa licem na koje se podaci odnose, sa licima koja su sa njim u vezi i drugim licima, mogu se prikupljati podaci od drugih organa, organizacija i službi ili iz registara, evidencija, zbirki i baza podataka koje se vode na osnovu zakona i preduzeti druge mere u skladu sa zakonom i drugim propisima.
Razmatranje zahteva za izdavanje dozvole
Član 15
Ministarstvo i organi iz člana 13. stav 1. ovog zakona, prilikom odlučivanja o izdavanju dozvole iz člana 10. ovog zakona razmatraju da li izvoz ili uvoz robe dvostruke namene, odnosno pružanje brokerske usluge i tehničke pomoći u vezi sa robom dvostruke namene:
1) ugrožava poštovanje međunarodnih obaveza koje proističu iz članstva Republike Srbije u Ujedinjenim nacijama, Organizaciji za evropsku bezbednost i saradnju i drugim međunarodnim organizacijama;
2) ugrožava poštovanje ljudskih prava u zemlji krajnjeg korisnika;
3) ugrožava održavanje regionalnog mira, bezbednosti i stabilnosti;
4) ugrožava bezbednosne ili odbrambene interese Republike Srbije, javnu bezbednost i ustavni poredak;
5) je suprotan spoljnopolitičkom ili ekonomskom interesu Republike Srbije;
6) omogućava izbijanje ili nastavak oružanih i drugih sukoba u državi krajnje upotrebe robe;
7) omogućava upotrebu robe za podsticanje nemira u državi krajnje upotrebe robe;
8) doprinosi riziku njenog preusmeravanja;
9) ima negativan uticaj na nacionalnu bezbednost, kao i na ponašanje države krajnjeg korisnika prema terorizmu i međunarodno organizovanom kriminalu, prirodu njenih savezništava i poštovanje međunarodnog prava i
10) da li priloženi dokumenti odgovaraju krajnjoj nameni navedenoj u zahtevu.
Izuzeća
Član 16
Ministarstvo može izuzetno od odredaba čl. 13-15. ovog zakona, po posebnoj proceduri izdati dozvolu za izvoz ili uvoz robe dvostruke namene, ako se privremeno izvoze ili uvoze sajamski, muzejski i izložbeni eksponati radi učestvovanja na međunarodnim manifestacijama, kao i za potrebe istraživanja i razvoja naučnih institucija i inovativnih subjekata.
Ministarstvo propisuje postupak izdavanja, oblik i sadržinu dozvole iz stava 1. ovog člana.
Odredbe ovog zakona ne odnose se na izvoz ili uvoz robe dvostruke namene, ako se izvozi ili uvozi roba koja pripada bezbednosnim ili odbrambenim snagama Republike Srbije, odnosno bezbednosnim ili odbrambenim snagama druge države, koja ulazi na, prelazi preko ili izlazi sa teritorije Republike Srbije radi:
1) ispunjavanja obaveza Republike Srbije koje proističu iz međunarodnih sporazuma i članstva u međunarodnim organizacijama;
2) učešća u multinacionalnim operacijama;
3) učešća na međunarodnim vežbama, koje se izvode na ili van teritorije Republike Srbije.
Odredbe ovog zakona ne odnose se na izvoz i uvoz robe dvostruke namene, ako se uz mišljenje Ministarstva o izuzeću izvozi ili uvozi roba:
1) u cilju pružanja humanitarne pomoći ili donacije u hitnim slučajevima;
2) od strane fizičkog lica.
Odbijanje zahteva za izdavanje dozvole
Član 17
Ministarstvo rešenjem odbija zahtev za izdavanje dozvole ako utvrdi:
1) da organi iz člana 13. stav 1. ovog zakona nisu dali saglasnost;
2) da roba ne odgovara podacima navedenim u zahtevu;
3) da su podaci navedeni u zahtevu nepotpuni, nekompletni ili netačni.
Prestanak važenja dozvole
Član 18
Ministarstvo donosi rešenje o prestanku važenja dozvole, ako:
1) Savet bezbednosti Ujedinjenih nacija ili druga međunarodna organizacija čiji je Republika Srbija član, uvede restriktivne mere prema državi za koju je dozvola izdata ili dođe do drugih promenjenih okolnosti koje mogu uticati na spoljnopolitički položaj ili odbrambene interese zemlje;
2) utvrdi da jedan ili više uslova na osnovu kojih je izdata dozvola više ne postoji.
Za slučajeve iz stava 1. ovog člana, Republika Srbija nije odgovorna za moguću štetu prouzrokovanu prestankom važenja dozvole.
Oduzimanje dozvole
Član 19
Ministarstvo rešenjem oduzima dozvolu, ako:
1) izvoznik, uvoznik, broker i pružalac tehničke pomoći ne postupa u skladu sa dozvolom;
2) utvrdi da je dozvola izdata na osnovu netačnih ili nepotpunih podataka.
Za slučajeve iz stava 1. ovog člana, Republika Srbija nije odgovorna za moguću štetu prouzrokovanu oduzimanjem dozvole.
Izmena dozvole
Član 20
Ministarstvo može izuzetno, po sopstvenoj inicijativi ili na zahtev izvoznika, uvoznika, brokera i pružaoca tehničke pomoći rešenjem izmeniti dozvolu.
Ministarstvo može, u slučaju da je tražena bitna izmena, a u zavisnosti od konkretnih okolnosti zatražiti ponovnu saglasnost ministarstava i organa iz člana 13. stav 1. ovog zakona.
U slučaju iz stava 1. ovog člana, Republika Srbija nije odgovorna za moguću štetu prouzrokovanu izmenom dozvole.
Upravni spor
Član 21
Rešenje iz čl. 17-20. ovog zakona je konačno i protiv njega se može pokrenuti upravni spor.
Izvozna ograničenja i ponovni izvoz
Član 22
Kada je izvozna dozvola izdata pod posebnim uslovima, izvoznik je dužan da Ministarstvu dostavi pisanu saglasnost države porekla i prodavca robe da je o tome upoznao kupca, odnosno krajnjeg korisnika robe dvostruke namene.
Ako krajnji korisnik robe, koja je izvezena iz Republike Srbije na osnovu dozvole izdate pod posebnim uslovima, zatraži saglasnost Ministarstva za ponovni izvoz ili dalju prodaju robe, saglasnost se može dati po proceduri propisanoj za izdavanje dozvole iz čl. 13. i 15. ovog zakona.
Ako krajnji korisnik robe, koja je uvezena u Republiku Srbiju, namerava da izvrši ponovni izvoz te robe dužan je da uz zahtev za izdavanje dozvole Ministarstvu dostavi pisanu saglasnost države porekla ili prodavca robe.
Obaveze izvoznika i uvoznika, brokera i pružaoca tehničke pomoći
Član 23
Izvoznik, uvoznik, broker i pružalac tehničke pomoći dužan je da:
1) vodi evidenciju o izvršenom izvozu, uvozu, pruženim brokerskim uslugama i tehničkoj pomoći (trgovinska, finansijska i druga dokumentacija) na osnovu koje se može identifikovati roba dvostruke namene, količina robe dvostruke namene, puno poslovno ime i adresa izvoznika, uvoznika, brokera i pružaoca tehničke pomoći, primaoca robe i krajnjeg korisnika, kao i nameni robe, opisu brokerske usluge ili tehničke pomoći;
2) omogući nadležnim organima da prikupe informacije o svakoj narudžbenici ili transakciji koje se odnose na robu dvostruke namene, odnosno da vrše nadzor i kontrolu izvoza, uvoza, pružanja brokerskih usluga i pružanja tehničke pomoći, transportnih sredstava i dr.;
3) čuva dokumentaciju iz tačke 1) ovog stava najmanje deset godina od dana izvršenog posla.
Ministarstvo može propisati i druge podatke koje mora sadržati dokumentacija iz stava 1. tačka 1) ovog člana, u vezi sa izvozom, odnosno uvozom robe dvostruke namene, pružanjem brokerske usluge ili tehničke pomoći.
Izveštaji
Član 24
Izvoznik, uvoznik, broker i pružalac tehničke pomoći dužan je da u roku od 15 dana od dana izvoza, odnosno uvoza robe iz člana 4. stav 3. ovog zakona ili pružanja brokerske usluge i tehničke pomoći dostavi izveštaj Ministarstvu o izvozu, uvozu ili pruženoj brokerskoj usluzi i tehničkoj pomoći, kao i da navede broj dozvole na osnovu koje je posao izvršen. Uz izveštaj dostavlja se i Potvrda o prijemu robe dvostruke namene (Delivery Verification Certificate), uz poseban zahtev Ministarstva.
Ministarstvo propisuje oblik, sadržaj i priloge uz izveštaj, kao i oblik i sadržaj potvrde iz stava 1. ovog člana.
Ako se posle izdavanja dozvole promene podaci iz dokumentacije, izvoznik, uvoznik, broker i pružalac tehničke pomoći dužan je da o tome u pisanoj formi obavesti Ministarstvo odmah, a najkasnije u roku od sedam dana od dana nastanka ili saznanja za nastalu promenu.
Sertifikati
Član 25
Ministarstvo na zahtev podnosioca izdaje Sertifikat krajnjeg korisnika (End User Certificate) i Međunarodni uvozni sertifikat (International Import Certificate) za robu dvostruke namene.
Ministarstvo na zahtev podnosioca izdaje Potvrdu o prijemu robe dvostruke namene (Delivery Verification Certificate).
Ministarstvo propisuje obrasce i sadržaj zahteva za izdavanje i obrasce sertifikata i potvrde iz st. 1. i 2. ovog člana.
Ministarstvo ili krajnji korisnik može, izuzetno, da overi i Sertifikat krajnjeg korisnika propisan od strane države izvoznika.
Uvoznik je dužan da kopiju sertifikata iz stava 4. ovog člana dostavi Ministarstvu uz zahtev za izdavanje dozvole.
Godišnji izveštaj
Član 26
Ministarstvo vodi bazu podataka o izdatim, odbijenim, oduzetim, izmenjenim i dozvolama koje su prestale da važe, rešenjima o zabrani tranzita, kao i o realizaciji izdatih dozvola i o izdatim sertifikatima i potvrdama.
Ministarstvo mesečno izveštava organe iz člana 13. stav 1. ovog zakona, kao i carinske organe o izdatim, odbijenim, oduzetim, izmenjenim i dozvolama koje su prestale da važe, kao i o rešenjima o zabrani tranzita.
Ministarstvo priprema godišnji izveštaj o realizaciji izvoza i uvoza robe dvostruke namene, pruženim brokerskim uslugama i tehničkoj pomoći, uključujući podatke o zabrani tranzita i dostavlja ga Vladi.
Vlada, pošto usvoji izveštaj iz stava 3. ovog člana, dostavlja ga Narodnoj skupštini.
Razmena informacija
Član 27
Ministarstvo razmenjuje informacije o izvozu i uvozu robe dvostruke namene, pruženim brokerskim uslugama i tehničkoj pomoći i zabrani tranzita robe dvostruke namene sa drugim državama, u skladu sa međunarodnim obavezama Republike Srbije.
IV KONTROLA
Član 28
Carinski organi, organi službi bezbednosti i nadležni inspekcijski organi Republike Srbije sprovode stalnu kontrolu obavljanja poslova u smislu ovog zakona, a u okviru svojih ovlašćenja.
Ministarstva, posebne organizacije i drugi organi državne uprave, pored obaveze čuvanja tajnih podataka, imaju pravo i obavezu da razmenjuju podatke o izvoznicima, uvoznicima, kao i o izvezenoj, odnosno uvezenoj robi dvostruke namene koji su neophodni za sprovođenje kontrole u skladu sa odredbama ovog zakona.
Izvoznici, uvoznici, banke i druge finansijske organizacije, kao i druga lica koja raspolažu informacijama neophodnim za sprovođenje kontrole izvoza i uvoza robe dvostruke namene, dužni su da dostave na uvid poslovne knjige, poštu i bilo koju drugu informaciju Ministarstvu, carinskim organima i tužilaštvu na njihov zahtev.
Na brokera, pružaoca tehničke pomoći, prevoznika i ovlašćenog zastupnika u carinskom postupku primenjuju se odredbe st. 2. i 3. ovog člana.
V KAZNENE ODREDBE
Prekršaji
Član 29
Pravno lice i preduzetnik koji obavlja poslove izvoza i/ili uvoza robe iz člana 4. stav 1. ovog zakona, pružanja brokerskih usluga, pružanja tehničke pomoći i tranzita, kazniće se novčanom kaznom u visini do dvadesetostrukog iznosa vrednosti robe, odnosno usluge koja je predmet prekršaja, ako:
1) ne obavesti Ministarstvo da se radi o robi dvostruke namene u smislu člana 6. stav 2. ovog zakona;
2) vrši tranzit robe dvostruke namene suprotno rešenju iz člana 7. ovog zakona;
3) pruža brokerske usluge bez dozvole Ministarstva (član 8.);
4) pruža tehničku pomoć bez dozvole Ministarstva (član 9.);
5) izvozi, odnosno uvozi robu dvostruke namene ili pruža brokerske usluge i tehničku pomoć bez dozvole u smislu čl. 6. i 10. ovog zakona;
6) postupa suprotno odredbama čl. 23. i 24. ovog zakona.
Za prekršaje iz stava 1. ovog člana kazniće se i odgovorno lice u pravnom licu novčanom kaznom od petostrukog do dvadesetostrukog iznosa vrednosti robe.
Za prekršaje iz stava 1. tač. 1) i 5) ovog člana, pored novčane kazne, može se izreći i zaštitna mera zabrane pravnom licu, preduzetniku i odgovornom licu da obavlja posao izvoza robe dvostruke namene, odnosno uvoza robe iz člana 4. stav 4. ovog zakona, pružanja brokerskih usluga i tehničke pomoći.
Mera iz stava 3. ovog člana za pravno lice i preduzetnika traje tri godine, a za odgovorno lice do jedne godine i počinje da se primenjuje od dana izvršnosti presude.
VI PRELAZNE I ZAVRŠNE ODREDBE
Član 30
Prava iz pojedinačnih akata koja su doneli nadležni organi, a nisu u celini iskorišćena ili su delimično iskorišćena do dana stupanja na snagu ovog zakona, mogu se iskoristiti do isteka roka utvrđenog tim aktima.
Primena ovog zakona neće uticati na preuzete obaveze Republike Srbije, po osnovu međunarodnih ugovora, uključujući obaveze koje proističu iz Hemijske konvencije.
Primenu i praćenje sprovođenja ovog zakona, kao i propisa donetih na osnovu ovog zakona vrši Ministarstvo u saradnji i uz konsultacije sa predstavnicima organa iz člana 13. stav 1. ovog zakona.
Član 31
Podzakonski akti za sprovođenje ovog zakona biće doneti u roku od šest meseci od dana stupanja na snagu ovog zakona.
Primenu internog programa usklađenosti iz člana 10. stav 6. ovog zakona izvoznik, uvoznik, pružalac brokerskih usluga i tehničke pomoći započinje u roku od godinu dana od dana stupanja na snagu ovog zakona.
Član 32
Danom stupanja na snagu ovog zakona prestaje da važi Zakon o izvozu i uvozu robe dvostruke namene ("Službeni glasnik RS", br. 95/13 i 77/19).
Član 33
Ovaj zakon stupa na snagu osmog dana od dana objavljivanja u "Službenom glasniku Republike Srbije".