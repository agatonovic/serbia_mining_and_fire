Title: PRAVILNIKO PREGLEDIMA LIFTOVA U UPOTREBI
URL: https://www.paragraf.rs/propisi/pravilnik-o-pregledima-liftova-u-upotrebi.html
Extracted: 2025-07-06T23:12:57.408774
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O PREGLEDIMA LIFTOVA U UPOTREBI
("Sl. glasnik RS", br. 105/2024)
I UVODNE ODREDBE
Predmet
Član 1
Ovim pravilnikom propisuju se zahtevi za redovne i vanredne preglede liftova u upotrebi, zahtevi za bezbednost liftova tokom veka upotrebe, kao i zahtevi koje mora da ispuni telo za pregled lifta da bi bilo imenovano za pregled lifta u upotrebi.
Primena
Član 2
Ovaj pravilnik se primenjuje na liftove koji se trajno upotrebljavaju u zgradama i objektima i namenjeni su za prevoz:
- lica,
- lica i tereta,
- samo tereta ukoliko je nosač dostupan, odnosno ukoliko lice može da uđe u njega bez poteškoća i ako je opremljen komandama postavljenim unutar nosača ili nadohvat lica unutar nosača.
Ovaj pravilnik se primenjuje i na bezbednosne komponente liftova koje se upotrebljavaju u liftovima iz stava 1. ovog člana.
Uređaji i liftovi na koje se ne primenjuje pravilnik
Član 3
Ovaj pravilnik se ne primenjuje na:
1) uređaje za dizanje čija brzina nije veća od 0,15 m/s;
2) uređaje za dizanje na gradilištu;
3) žičare uključujući i uspinjače, za javni ili privatni prevoz ljudi;
4) liftove posebno projektovane i izrađene za vojnu ili policijsku namenu;
5) uređaje za dizanje iz kojih je moguće obavljati rad;
6) rudarsku opremu za dizanje namotavanjem;
7) uređaje za dizanje izvođača za vreme izvođenja scenskih predstava;
8) uređaje za dizanje ugrađene u prevozna sredstva;
9) uređaje za dizanje povezane sa mašinama i namenjene isključivo za pristup radnom mestu, uključujući mesta održavanja i pregleda na mašinama;
10) prevozna sredstva sa zupčanikom i zupčastom letvom;
11) pokretne stepenice i pokretne staze.
Značenje pojedinih izraza
Član 4
Pojedini izrazi koji se upotrebljavaju u ovom pravilniku imaju sledeće značenje:
1) lift jeste postrojenje koje opslužuje određene nivoe, sa nosačem koji se kreće duž krutih vođica sa nagibom pod uglom većim od 15 stepeni prema horizontali ili uređaj za dizanje koji se kreće duž utvrđenog stalnog puta iako se ne kreće između krutih vođica;
2) bezbednosna komponenta lifta jeste bezbednosna komponenta koja, ako je projektovana i izrađena tako da, kada je pravilno ugrađena i održavana i kada se koristi u skladu sa predviđenom namenom, omogućava da lift u koji je ugrađena ne ugrožava zdravlje ili bezbednost lica ili, gde je to odgovarajuće, bezbednost imovine.
Bezbednosne komponente lifta su:
1. Uređaji za zabravljivanje vrata voznog okna.
2. Uređaji za sprečavanje pada kabine ili nekontrolisanog kretanja.
3. Uređaji za ograničenje prekoračenja brzine.
4. Odbojnici:
4.1 Odbojnici koji akumuliraju kinetičku energiju, bez prigušenja ili sa povratnim prigušenjem;
4.2 Odbojnici sa prigušenjem.
5. Bezbednosni uređaji ugrađeni u cilindre hidrauličnih kola kada se ovi uređaji koriste kao uređaji za sprečavanje pada;
6. Elektronski bezbednosni uređaji u obliku bezbednosnih prekidača koji sadrže elektronske komponente.
3) nosač jeste deo lifta koji služi za podizanje ili spuštanje lica ili tereta;
4) instalater lifta jeste preduzetnik ili pravno lice koje je preuzelo odgovornost za projektovanje, izradu, ugradnju i stavljanje lifta na tržište, stavljanjem znaka usaglašenosti na lift i sačinjavanjem deklaracije o usaglašenosti lifta;
5) vlasnik lifta jeste vlasnik zgrade, objekta ili posebnog dela objekta u koji je lift ugrađen;
6) imenovano telo za pregled lifta je privredno društvo, ustanova ili drugo pravno lice i koje je imenovano za obavljanje poslova redovnog i/ili vanrednog pregleda lifta u skladu sa zakonom kojim se uređuju tehnički zahtevi za proizvode i ocenjivanje usaglašenosti i propisom donetim na osnovu tog zakona (u daljem tekstu: Imenovano telo);
7) postojeći lift, jeste lift koji je ugrađen u zgradu ili objekat, odnosno koji je stavljen u upotrebu pre 1. januara 2014. godine.
Drugi izrazi koji se upotrebljavaju u ovom pravilniku, a nisu definisani u stavu 1. ovog člana, imaju značenje definisano zakonima kojima se uređuju tehnički zahtevi za proizvode i ocenjivanje usaglašenosti i standardizacija.
Značajne izmene na liftu
Član 5
Pod značajnim izmenama se smatra svaka rekonstrukcija lifta koja podrazumeva istovremenu zamenu:
- upravljačke i pogonske grupe (motor i reduktor) ili
- upravljačke grupe i rama kabine sa zamenom hvatačkog uređaja i/ili graničnika brzine ili
- pogonske grupe i rama kabine sa zamenom hvatačkog uređaja i/ili graničnika brzine.
Liftovi koji se ugrađuju u postojeća vozna okna radi zamene lifta, koji je do tada bio u upotrebi, uključujući i ugradnju lifta u vozno okno u kojem se koriste stare vođice s učvršćenjima (konzolama) ili se koriste samo učvršćenja vođica (konzole), smatraju se novim liftovima.
Nova oprema koja se ugrađuje u postojeći lift mora ispunjavati zahteve posebnog propisa kojim se uređuje bezbednost liftova.
Kada se lift u upotrebi podvrgava značajnim izmenama koje menjaju njegove karakteristike, takav lift se smatra novim liftom i mora da ispuni bitne zahteve za zdravlje i bezbednost u skladu sa propisom kojim se uređuje bezbednost liftova.
II POBOLJŠANJE BEZBEDNOSTI POSTOJEĆIH LIFTOVA
Minimalni zahtevi za bezbednost postojećih liftova
Član 6
Vlasnici postojećih liftova, dužni su da osiguraju poboljšanje bezbednosti takvih liftova.
Minimalni zahtevi za bezbednost postojećih liftova su ispunjeni:
1) ukoliko liftovi ispunjavaju zahteve propisa u skladu sa kojima su stavljeni na tržište/u upotrebu i
2) ukoliko liftovi ispunjavaju zahteve svih propisa koji su se odnosili na postojeće liftove nakon njihovog stavljanja na tržište, odnosno u upotrebu i
3) ukoliko se na liftu uklone, ili znatno ograniče opasnosti koje su navedene u Prilogu 1 - Kontrolna lista bezbednosnih zahteva, koji je odštampan uz ovaj pravilnik i čini njegov sastavni deo, proverom ispunjenosti zaštitnih mera navedenih u Prilogu 1 ovog pravilnika. Umesto tih mera moguće je primeniti i druge zaštitne mere koje moraju biti odobrene od strane Imenovanog tela.
Odredbe stava 2. tač. 2) i 3) ovog člana se ne odnose na liftove u objektima koji su upisani u Centralni registar kulturnih dobara Republičkog zavoda za zaštitu spomenika kulture (u daljem tekstu: Centralni registar) ili se nalaze unutar kulturno-istorijske celine koja je upisana u Centralni registar. Bezbednost takvih liftova bi trebalo povećati do najvećeg mogućeg nivoa uz ispunjavanje zahteva posebnog propisa kojim se uređuju kulturna dobra.
Imenovano telo utvrđuje nivo povećanja bezbednosti takvih liftova na osnovu odgovarajuće procene rizika.
U okviru prvog narednog redovnog pregleda lifta, od dana stupanja na snagu ovog pravilnika, Imenovano telo utvrđuje preostale opasnosti, odnosno zaštitne mere (mere za otklanjanje opasnosti) sa rokovima za njihovu primenu, u skladu sa Prilogom 1 ovog pravilnika.
Rokovi za otklanjanje opasnosti iz Priloga 1 ovog pravilnika počinju da teku od dana kada je obavljen redovni pregled lifta. Primenu odgovarajućih mera za otklanjanja opasnosti obezbeđuje vlasnik lifta.
Imenovano telo proverava da li su ispunjeni bezbednosni zahtevi iz st. 2. i 3. ovoga člana.
Ukoliko preostale opasnosti iz stava 4. ovog člana nisu u datom roku otklonjene ili na odgovarajući način smanjene, smatra se da nisu ispunjeni zahtevi iz ovog pravilnika, zbog čega Imenovano telo može da stavi lift van upotrebe.
III REDOVNI I VANREDNI PREGLEDI LIFTOVA, ODRŽAVANJE LIFTOVA I SPAŠAVANJE LICA IZ LIFTOVA
Vlasnik lifta
Član 7
Vlasnik lifta obezbeđuje redovni i vanredni pregled lifta, održavanje lifta, poboljšanje bezbednosti postojećih liftova i spašavanje lica iz lifta.
Vlasnik lifta obezbeđuje bezbednu upotrebu i održavanje lifta, kao i spašavanje lica iz lifta, u skladu sa uputstvom za upotrebu, uputstvom za održavanje lifta, kao i u skladu sa uputstvom za spašavanje lica iz lifta.
Redovan pregled lifta
Član 8
Vlasnik lifta obezbeđuje redovan pregled lifta.
Podnosilac zahteva za redovan pregled lifta, pored vlasnika lifta, može biti i održavalac lifta ili drugo lice kome je od strane vlasnika lifta pisanim ovlašćenjem povereno obezbeđivanje redovnog pregleda lifta.
Redovni pregled lifta obavlja se najmanje jednom godišnje.
Redovni pregled lifta obavlja Imenovano telo.
Lice koje obavlja poslove održavanja lifta učestvuje prilikom redovnog pregleda lifta.
Na zahtev Imenovanog tela za pregled lifta, vlasnik lifta obezbeđuje potrebne uslove za pregled.
Redovni pregled lifta obuhvata sve postupke koji su potrebni da se proveri da li:
- postojeći liftovi zadovoljavaju zahteve iz člana 6. ovog pravilnika, kao i da li
- postojeći liftovi zadovoljavaju bitne zahteve propisa kojim se uređuju zahtevi za stavljanje na tržište liftova i bezbednosnih komponenti liftova.
U postupku redovnog pregleda lifta proverava se:
1) ispravan rad opreme za bezbednost i zaštitu;
2) ispravnost druge opreme koja bi mogla da utiče na bezbednost;
3) da li su nastale promene na liftu koje mogu da utiču na bezbednost;
4) da li su nastale promene u okruženju koje mogu da utiču na bezbednost;
5) da li dolazi do promena kod upotrebe lifta koje mogu da utiču na bezbednost;
6) da li se na liftu nalaze sve oznake i uputstva za upotrebu, održavanje i spašavanje lica iz lifta;
7) da li su u knjigu održavanja lifta upisane sve promene nastale od poslednjeg redovnog pregleda;
8) da li su od poslednjeg redovnog pregleda uklonjeni svi nedostaci koji su utvrđeni u Izveštaju o pregledu.
Imenovano telo posle obavljenog pregleda lifta sačinjava Izveštaj o pregledu lifta i dostavlja ga podnosiocu zahteva za redovan pregled lifta. Izveštaj mora sadržati sve eventualne nedostatke/neusaglašenosti na liftu, rok za njihovo otklanjanje, fotografije utvrđenih nedostataka/neusaglašenosti sa fotogenerisanim datumom izvršenog pregleda, kao i podatke o propisu na osnovu kojeg je taj pregled izvršen (naziv propisa i broj službenog glasila u kome je taj propis objavljen).
Podnosilac zahteva za pregled lifta, ukoliko nije istovremeno i vlasnik lifta, dostavlja Izveštaj o pregledu lifta vlasniku lifta.
Vlasnik lifta posle dostavljenog Izveštaja o pregledu preduzima sve potrebne radnje radi otklanjanja svih nedostataka koji su utvrđeni u Izveštaju o pregledu lifta.
Kod prvog redovnog pregleda lifta Imenovano telo za pregled lifta svakom liftu koji pregleda dodeljuje njegov identifikacioni broj.
Identifikacioni broj iz stava 12. ovog člana je trajan i stavlja se od strane Imenovanog tela za pregled lifta na unutrašnju stranu vrata ormarića za upravljanje liftom.
Imenovano telo upisuje identifikacioni broj lifta u knjigu održavanja lifta.
Identifikacioni broj lifta ima sledeći format:
Ixxx
- YY
ZZZZ
broj imenovanog tela
godina imenovanja
broj (0000-9999...)
Jednom određeni identifikacioni broj lifta ostaje nepromenjen, bez obzira na promenu Imenovanog tela koje kasnije vrši redovan pregled tog lifta.
U knjigu održavanja lifta Imenovano telo za pregled lifta upisuje datum obavljenog pregleda lifta, naziv tog tela, broj lifta, kao i da li je dozvoljena upotreba lifta.
Nakon završenog redovnog pregleda lifta, Imenovano telo postavlja nalepnicu na vidnom mestu u kabini lifta sa svojim identifikacionim brojem i rokom važenja Izveštaja o pregledu lifta sačinjenog na osnovu sprovedenog pregleda lifta.
Izveštaj o pregledu lifta se čuva zajedno s tehničkom dokumentacijom lifta.
Ako lift ne ispunjava zahteve iz stava 8. ovoga člana zbog nedostataka navedenih u Prilogu 2 - Nedostaci koji bitno narušavaju bezbednost korisnika, koji je odštampan uz ovaj pravilnik i čini njegov sastavni deo, a koji bitno narušavaju bezbednost korisnika, Imenovano telo za pregled lifta privremeno stavlja lift van upotrebe (isključuje pogon lifta) i na vidnom mestu (vrata voznog okna u glavnoj stanici) stavlja oznaku da je lift van upotrebe. Ukoliko Imenovano telo uoči nedostatak koji nije naveden u Prilogu 2 ovog pravilnika i proceni da takav nedostatak takođe bitno narušava bezbednost korisnika, može privremeno staviti lift van upotrebe. Imenovano telo o tome odmah obaveštava nadležnog inspektora, održavaoca lifta i vlasnika lifta.
Izuzetno od stava 19. ovog člana, ako bezbednost korisnika lifta nije bitno narušena, Imenovano telo za pregled lifta može da dozvoli rad lifta u određenom vremenskom periodu, za koje vreme je vlasnik lifta dužan da otkloni sve uočene nedostatke.
Imenovano telo za pregled lifta utvrđuje da li su u ostavljenom roku otklonjeni svi nedostaci.
Otklonjene nedostatke potvrđuje održavalac lifta u knjizi održavanja lifta i o tome obaveštava vlasnika lifta i Imenovano telo za pregled lifta.
Ako vlasnik lifta ne otkloni nedostatke u određenom roku, Imenovano telo za pregled lifta o tome obaveštava nadležnog inspektora.
Dok se ne otklone svi nedostaci na liftu, vlasnik lifta ne može da promeni Imenovano telo za pregled lifta koje je izvršilo redovan pregled lifta i utvrdilo nedostatke na liftu, niti da koristi taj lift u periodu do izdavanja izveštaja Imenovanog tela kojim se potvrđuje da su nedostaci otklonjeni.
Imenovano telo čuva zapise i dokumentaciju o obavljenom pregledu lifta, uključujući i dokumentaciju koju je dostavio podnosilac zahteva, najmanje 10 godina od datuma obavljanja pregleda lifta.
Odredbe st. 19. do 25. ovog člana primenjuju se i na vanredni pregled lifta.
Vanredni pregled lifta
Član 9
Vanredni pregled lifta obavlja Imenovano telo za pregled lifta.
Zahtev za vanredni pregled dostavlja se Imenovanom telu za pregled lifta u pisanom obliku sa podatkom o licu koje obavlja poslove održavanja lifta, razlogu vanrednog pregleda lifta, kao i podatke o Imenovanom telu za pregled lifta koje je izvršilo pregled lifta i po čijem Izveštaju o pregledu došlo do promene na liftu.
Podnosilac zahteva za vanredni pregled lifta, pored vlasnika lifta, može biti i održavalac lifta ili drugo lice kome je od strane vlasnika lifta pisanim ovlašćenjem povereno obezbeđivanje vanrednog pregleda lifta.
Lice koje obavlja poslove održavanja lifta učestvuje prilikom vanrednog pregleda lifta.
Podnosilac zahteva za vanredni pregled lifta dostavlja Imenovanom telu za pregled lifta svu potrebnu dokumentaciju, pre pregleda lifta.
Vanredni pregled sprovodi se u slučaju:
1) nastalih osnovnih promena na liftu ili
2) stavljanja lifta u upotrebu posle nezgode ili
3) zahteva vlasnika lifta u slučaju kvara na liftu ili
4) zahteva nadležnog inspektora ili
5) izdavanja negativnog izveštaja o pregledu lifta.
Ukoliko je Imenovano telo izdalo negativan Izveštaj o pregledu lifta, vanredni pregled tog lifta obavlja isto telo.
Vanredni pregled mora uzeti u obzir ocenu rizika i mora da utvrdi da li su ispunjeni svi bitni zahtevi za zdravlje i bezbednost iz pravilnika kojim se uređuju zahtevi za stavljanje na tržište liftova i bezbednosnih komponenti liftova, a u slučaju postojećih liftova i da li su ispunjeni zahtevi iz člana 6. ovoga pravilnika, u skladu s obimom vanrednog pregleda.
Imenovano telo za pregled lifta sačinjava Izveštaj o pregledu lifta i dostavlja ga podnosiocu zahteva za vanredni pregled lifta. Imenovano telo upisuje u knjigu održavanja lifta datum kada je pregled obavljen, kao i rezultate pregleda.
Podnosilac zahteva za vanredni pregled lifta, ukoliko nije istovremeno i vlasnik lifta, je dužan da Izveštaj o vanrednom pregledu lifta dostavi vlasniku lifta.
Obim vanrednog pregleda lifta određuje Imenovano telo.
Osnovne promene na liftu
Član 10
Pod osnovnom promenom na liftu smatraju se:
1) Promene:
(1) nazivne brzine;
(2) nazivne nosivosti;
(3) težine kabine i protivtega;
(4) visine dizanja.
2) Promene ili zamene:
(1) sistema upravljanja;
(2) vođica;
(3) tipa vrata (ili dodatno ugrađivanje jednih ili više vrata ili vrata kabine);
(4) pogonskog uređaja ili pogonske užetnjače;
(5) bezbednosnih komponenti iz člana 4. ovog pravilnika (zamena uređaja za zabravljivanje vrata voznog okna istog tipa ne smatra se osnovnom promenom na liftu);
(6) nosećih sredstava.
Ukoliko dođe do osnovne promene na liftu, vlasnik lifta je dužan da Imenovanom telu pre pregleda dostavi svu potrebnu dokumentaciju, uključujući i dokumentaciju koja se odnosi na nastale promene.
Održavanje lifta
Član 11
Vlasnik lifta obezbeđuje održavanje lifta.
Pod održavanjem lifta smatra se preduzimanje svih potrebnih radnji i mera tokom veka upotrebe lifta, radi obezbeđivanja bezbednog rada lifta i njegovih sastavnih delova, a naročito pregled postrojenja lifta i kontrola njegovog rada prema uputstvu za upotrebu i uputstvu za održavanje, otklanjanje utvrđenih nedostataka, kao i zamena neispravnih i oštećenih sastavnih delova lifta.
Za svaki lift mora da postoji uputstvo za upotrebu, uputstvo za održavanje, kao i uputstvo za spašavanje lica iz lifta.
Održavalac lifta, prilikom održavanja i spašavanja lica, mora da se pridržava uputstava iz stava 3. ovog člana.
Ako za lift nema uputstava iz stava 3. ovog člana ili ako su ona nepotpuna, vlasnik lifta mora da pribavi ova uputstva od instalatera lifta ili obezbedi njihovu izradu ili dopunu.
Održavalac lifta na vidnom mestu u kabini postavlja nalepnicu sa podacima o održavaocu lifta.
Obim održavanja lifta
Član 12
Održavanje lifta obuhvata, naročito:
1) proveru ispravnosti rada svih bezbednosnih uređaja, a naročito rada bezbednosnih uređaja kočnice pogonskog uređaja, hvatačkog uređaja, graničnika brzine, krajnjih sklopki, sigurnosnog ventila, odbojnika, vrata voznog okna i zabrave vrata voznog okna;
2) proveru užadi ili lanaca, kao i drugih nosećih sredstava i njihove veze s kabinom i protivtegom;
3) proveru vuče koja se ostvaruje silom trenja;
4) proveru stanja klipova, cilindara i drugih delova hidraulične instalacije kod liftova na hidraulični pogon;
5) proveru izolacije svih strujnih kola i njihovih veza s uzemljenjem;
6) proveru priključaka na gromobransku instalaciju;
7) čišćenje i podmazivanje delova lifta;
8) proveru ispravnosti rada lifta pri vožnji od stanice do stanice uzduž voznog okna u oba smera, kao i pri pristajanju;
9) proveru nužnih izlaza;
10) proveru ispravnosti pogonskih i upravljačkih uređaja lifta;
11) proveru da li su na liftu nastale promene koje mogu uticati na bezbednost;
12) proveriti da li su u okruženju lifta nastale promene koje mogu uticati na bezbednost.
Održavanje lifta obavlja se najmanje jednom mesečno.
Kod održavanja lifta moraju da se bez odlaganja otklone svi nedostaci u radu lifta, a neispravni i oštećeni delovi lifta moraju da se zamene ispravnim delovima.
Ako se prilikom održavanja lifta utvrde neispravnosti koje mogu dovesti do opasnog pogonskog stanja, lift se mora privremeno staviti van upotrebe (isključiti pogon lifta) dok se utvrđene neispravnosti ne otklone.
Poslovi održavanja lifta
Član 13
Održavalac lifta:
1) sačinjava plan održavanja lifta;
2) obavlja održavanje u skladu sa uputstvima za održavanje i na osnovu Izveštaja imenovanog tela za pregled lifta o obavljenom redovnom pregledu lifta;
3) održava lift tako da u toku upotrebe zadovoljava zahteve iz ovog pravilnika;
4) privremeno stavlja lift van upotrebe (isključuje pogon lifta) u slučaju nedostataka koje nije moguće odmah ukloniti, a koji predstavljaju opasnost za bezbednost korisnika, te obaveštava vlasnika o privremenom stavljanju lifta van upotrebe;
5) vodi knjigu održavanja lifta;
6) obezbeđuje potrebne rezervne delove za popravke i zamene;
7) obaveštava vlasnika o potrebnim promenama na liftovima;
8) obaveštava vlasnika o potrebnim redovnim pregledima lifta;
9) učestvuje u redovnim i vanrednim pregledima lifta;
10) obavlja spašavanje lica iz lifta i bez posebnog zahteva vlasnika lifta.
Održavalac lifta mora da bude upoznat sa svim uputstvima iz člana 7. ovog pravilnika.
Ako se nedostaci na liftu ne mogu otkloniti odmah, održavalac lifta o tome odmah obaveštava vlasnika lifta i takve nedostatke konstatuje u knjizi održavanja lifta.
Ako su nedostaci iz stava 3. ovog člana takvi da onemogućavaju bezbednu upotrebu lifta, održavalac lifta odmah privremeno stavlja van upotrebe taj lift i o tome obaveštava vlasnika lifta i Imenovano telo za pregled lifta.
Uslovi za održavaoca lifta
Član 14
Za obavljanje poslova održavanja lifta održavalac lifta mora da ima:
1) najmanje dva zaposlena, stručno osposobljena lica sa tehničkim znanjem, kao i dovoljnim i odgovarajućim iskustvom za obavljanje poslova održavanja lifta;
2) potrebnu opremu za obavljanje poslova održavanja lifta.
Uslovi za spašavanje lica iz lifta
Član 15
Spašavanje lica iz lifta obavlja održavalac lifta.
Za vreme dok traje spašavanje lica iz lifta, uspostavlja se kontakt između lica koje obavlja spašavanje (u daljem tekstu: spasilačko osoblje) i lica u kabini lifta.
Radi obavljanja spašavanja lica iz lifta održavalac lifta mora da:
1) raspolaže dovoljnim brojem spasilačkog osoblja u zavisnosti od broja liftova koje održava;
2) raspolaže odgovarajućim prevoznim sredstvom, odnosno da ima drugu mogućnost da blagovremeno stigne do objekta i lifta iz koga se spašavaju lica;
3) obezbedi da spasilačko osoblje, u najkraćem mogućem vremenu od dobijanja poziva za spašavanje lica iz lifta, bude u mogućnosti da uspostavi kontakt sa licima u kabini lifta;
4) obezbedi da spasilačko osoblje stigne do objekta i lifta iz koga se vrši spašavanje lica, za vreme koje ne može biti duže od 60 minuta od dobijanja poziva za spašavanje lica iz lifta, osim u slučaju vanrednih okolnosti koje to onemogućavaju (zastoj u saobraćaju, poplava, otežani saobraćaj zbog velikih snežnih padavina ili neočišćenog snega sa kolovoza i sl.), kao i u slučaju kada sedište održavaoca lifta nije u mestu u kome se nalazi objekat i lift iz koga se vrši spašavanje lica.
U slučajevima iz stava 2. tačka 4) ovog člana, održavalac lifta mora da pozove drugog teritorijalno najbližeg održavaoca lifta.
Podaci o spašavanju lica moraju da se upišu u knjigu održavanja lifta.
Knjiga održavanja lifta
Član 16
Svaki lift mora da ima knjigu održavanja lifta. Knjiga održavanja lifta sadrži:
1) opšte podatke o liftu, i to o:
(1) vlasniku lifta;
(2) mestu ugradnje lifta;
(3) instalateru lifta;
(4) godini ugradnje lifta;
(5) fabričkom broju lifta;
2) osnovne podatke o liftu, ukoliko su poznati, i to o:
(1) vrsti lifta;
(2) vrsti pogona lifta;
(3) nazivnoj nosivosti i brzini lifta;
(4) broju stanica i oznaci glavne stanice;
(5) visini dizanja, vrsti električne energije i napona za strujna kola, kao i podatke o zaštiti od previsokog napona dodira;
(6) prečniku užadi i pogonske užetnjače;
(7) prečniku klipa i cilindra;
(8) tehničkim karakteristikama pogonske mašine i reduktora (snaga, broj obrtaja, prenosni odnos);
(9) tehničkim karakteristikama pogonskog agregata i hidraulične instalacije (snaga, broj i prečnik klipa i cilindra/cilindara);
3) podatke o izmenama opštih podataka i osnovnih karakteristika lifta;
4) podatke o održavanju i isključivanju lifta iz upotrebe zbog neispravnosti, proverama lifta, o svakoj intervenciji na liftu, odnosno o utvrđenim nedostacima i njihovom otklanjanju, kao i zameni delova lifta;
5) podatke o održavaocu lifta;
6) identifikacioni broj lifta;
7) podatke o licu nadležnom za spašavanje lica iz lifta.
IV ZAHTEVI ZA IMENOVANJE TELA ZA PREGLED LIFTOVA U UPOTREBI
Imenovano telo za pregled lifta u upotrebi
Član 17
Imenovano telo za pregled lifta vrši redovne i vanredne preglede lifta i proverava da li su ispunjeni posebni zahtevi za poboljšanje bezbednosti postojećih liftova iz člana 6. ovog pravilnika.
Imenovano telo za pregled lifta imenuje se u skladu sa zakonom kojim se uređuju tehnički zahtevi za proizvode i ocenjivanje usaglašenosti i propisom donetim na osnovu tog zakona.
Imenovano telo za pregled lifta vodi evidenciju liftova nad kojima je izvršen redovni ili vanredni pregled.
Imenovano telo za pregled lifta koje je izvršilo redovni i vanredni pregled lifta dostavlja drugim Imenovanim telima za pregled lifta, nadležnom inspektoru i ministarstvu nadležnom za imenovanje tela za pregled liftova, na zahtev, informacije o liftovima i njihovim vlasnicima kod kojih su pregledom utvrđeni nedostaci, odnosno neispravnost.
Informacije iz ovog stava, pored podataka o utvrđenim nedostacima, odnosno neispravnostima sadrže i podatke o vlasniku neispravnog lifta, adresi objekta u kome se taj lift nalazi, fabričkom broj lifta i identifikacionom broju lifta.
Imenovano telo za pregled lifta dostavlja Izveštaj o pregledu lifta, sa utvrđenim nedostacima podnosiocu zahteva za pregled lifta.
Ako je postupak pregleda lifta započet od strane jednog Imenovanog tela za pregled lifta, drugo imenovano telo za pregled lifta, u slučaju da raspolaže takvim informacijama, ne može da prihvati novi zahtev za pregled istog lifta.
Zahtevi koje mora da ispuni telo za pregled lifta da bi bilo imenovano za pregled lifta u upotrebi
Član 18
Da bi bilo imenovano za obavljanje poslova pregleda liftova u upotrebi iz ovog pravilnika, telo za pregled lifta mora da ispuni sledeće zahteve:
1) Telo za preglede liftova u upotrebi mora da ima status pravnog lica registrovanog u Republici Srbiji.
2) Telo za preglede liftova u upotrebi mora da bude nezavisno od svih strana zainteresovanih za rezultate pregleda ("treća strana") i nezavisno od organizacije i proizvoda koje pregleda, telo za preglede liftova koje je član poslovnog ili profesionalnog udruženja koje predstavlja organizacije uključene u aktivnosti projektovanja, proizvodnje, snabdevanja, sklapanja, korišćenja ili održavanja liftova ili bezbednosnih komponenti čiju usaglašenost ocenjuje, može biti imenovano pod uslovom da dokaže svoju nezavisnost i odsustvo sukoba interesa.
3) Telo za preglede liftova u upotrebi, njegov direktor, odnosno članovi izvršnog odbora direktora, izvršni direktori ili članovi nadzornog odbora i sl. tog tela (u daljem tekstu: najviše rukovodstvo), kao i zaposlena i druga lica angažovana za sprovođenje aktivnosti pregleda liftova (u daljem tekstu: osoblje) ne smeju da budu projektanti, proizvođači, isporučioci, instalateri, kupci, korisnici ili održavaoci liftova i bezbednosnih komponenti za liftove čiju usaglašenost ocenjuju, niti smeju da budu zastupnici bilo koje od tih strana, čime se ne dovodi u pitanje upotreba pregledanih liftova neophodnih za rad tog tela ili upotreba liftova za sopstvene potrebe.
4) Najviše rukovodstvo tela za preglede liftova u upotrebi, kao i njegovo osoblje ne smeju da budu direktno uključeni u aktivnosti projektovanja, proizvodnje, isporuke, instaliranja, korišćenja ili održavanja predmetnih liftova ili bezbednosnih komponenti za liftove, niti da budu zastupnici bilo koje strane uključene u te aktivnosti, niti smeju da sprovode aktivnosti koje bi mogle da utiču na njihovo prosuđivanje i integritet u vezi sa poslovima pregleda za koje su imenovana.
5) Telo za preglede liftova u upotrebi mora da obezbedi da aktivnosti njegovih podizvođača ne ugrožavaju poverljivost, objektivnost i nepristrasnost u sprovođenju aktivnosti pregleda liftova.
6) Telo za preglede liftova u upotrebi i njegovo osoblje dužno je da sprovodi aktivnosti pregleda liftova sa najvišim stepenom profesionalnog integriteta i sa neophodnom tehničkom kompetentnošću u određenoj oblasti i ne sme da bude izloženo bilo kakvim pritiscima ili drugim razlozima i uticajima, posebno finansijskim, koji bi mogli da utiču na donošenje odluke i rezultate sprovedenih aktivnosti pregleda liftova, naročito od strane lica ili grupa lica koje su zainteresovane za rezultate tih aktivnosti.
7) Telo za preglede liftova u upotrebi mora da bude kompetentno za sprovođenje aktivnosti pregleda liftova u skladu sa postupkom pregleda za koji traži imenovanje.
8) Za svaki postupak pregleda lifta, za koje telo za pregled lifta u upotrebi traži imenovanje, to telo, i pre i posle imenovanja, mora da ima na raspolaganju:
(1) osoblje sa tehničkim znanjem, kao i dovoljnim i odgovarajućim iskustvom za obavljanje poslova pregleda liftova;
(2) opise procedura u skladu sa kojima se sprovodi pregled lifta, pri čemu mora da:
- obezbedi transparentnost,
- obezbedi staranje o istovetnoj primeni tih procedura,
- ima i primenjuje pravila i procedure kojima su jasno razgraničene aktivnosti pregleda liftova koje sprovodi u svojstvu imenovanog tela i aktivnosti koje sprovodi u drugom svojstvu ili bilo koje druge aktivnosti,
- ima i primenjuje odgovarajuću proceduru kojom je uredilo postupak odlučivanja po prigovorima na rad tog tela i donete odluke.
9) Telo za preglede liftova u upotrebi mora da raspolaže svim neophodnim sredstvima kako bi moglo da, na odgovarajući način, obavlja tehničke i administrativne poslove u vezi sa aktivnostima pregleda liftova, kao i da ima pristup svoj neophodnoj opremi.
10) Osoblje zaduženo za obavljanje poslova pregleda liftova u upotrebi, mora da ima i:
(1) odgovarajuće stručno-tehničko obrazovanje i radno iskustvo, odnosno odgovarajuću tehničku i stručnu obuku koja obuhvata sve aktivnosti pregleda liftova u vezi sa kojima je telo imenovano;
(2) odgovarajuće poznavanje zahteva za preglede koje sprovodi i ovlašćenje za obavljanje tih pregleda;
(3) odgovarajuće poznavanje i razumevanje bitnih zahteva i relevantnih srpskih standarda iz pravilnika kojim su uređeni zahtevi za stavljanje na tržište liftova i bezbednosnih komponenti, kao i zahteve zakona kojim se uređuju tehnički zahtevi za proizvode i ocenjivanje usaglašenosti i propisa koji su doneti na osnovu tog zakona;
(4) sposobnost pripreme zapisa i izveštaja o izvršenim aktivnostima pregleda liftova u upotrebi u skladu sa ovim pravilnikom.
11) Nepristrasnost tela za preglede liftova u upotrebi, odnosno njegovog najvišeg rukovodstva i osoblja koje sprovodi aktivnosti pregleda liftova mora da bude garantovana, a zarade, naknade, odnosno nagrade osoblja koje sprovodi aktivnosti pregleda liftova ne smeju da zavise od broja obavljenih pregleda, niti od rezultata takvih pregleda.
12) Telo za preglede liftova u upotrebi mora da ima zaključen ugovor o osiguranju od odgovornosti za štetu od profesionalne delatnosti.
13) Telo za preglede liftova u upotrebi i njegovo osoblje moraju da poštuju poverljivost podataka i informacija u vezi sa pregledima liftova, u skladu sa zakonom, ovim se ne dovode u pitanje obaveze koje telo za preglede liftova ima prema nadležnim organima, dok se prava svojine štite u skladu sa zakonom.
14) Telo za preglede liftova mora da ispuni i zahteve srpskog standarda SRPS ISO IEC 17020, kao i da ima u radnom odnosu ili na drugi način angažovano osoblje, i to najmanje jednog:
(1) diplomiranog inženjera elektrotehničke ili mašinske struke sa najmanje pet godina radnog iskustva na poslovima pregleda i ispitivanja liftova, za rukovođenje poslovima pregleda i/ili ispitivanja lifta;
(2) diplomiranog inženjera elektrotehničke ili mašinske struke sa najmanje tri godine radnog iskustva ili inženjera elektrotehničke, ili mašinske struke sa najmanje pet godina radnog iskustva na poslovima pregleda i/ili ispitivanja lifta;
(3) lice sa završenim srednjim stručnim obrazovanjem u zvanju tehničara elektrotehničke ili mašinske struke sa najmanje pet godina radnog iskustva na poslovima pregleda i ispitivanja liftova.
V PRELAZNE I ZAVRŠNE ODREDBE
Član 19
Tela za preglede liftova u upotrebi, koja su imenovana u skladu sa Pravilnikom o pregledima liftova u upotrebi ("Službeni glasnik RS", broj 15/17), obavljaju poslove pregleda liftova u skladu sa ovim pravilnikom, do okončanja postupka imenovanja u skladu sa ovim pravilnikom.
Tela za preglede liftova iz stava 1. ovog člana, mogu da organu nadležnom za imenovanje podnesu zahtev za imenovanje u skladu sa ovim pravilnikom najkasnije tri meseca od dana njegovog stupanja na snagu.
Tela za preglede liftova iz stava 1. ovog člana, koja ne podnesu zahtev za imenovanje u roku iz stava 2. ovog člana, odnosno tela za preglede liftova za koja organ nadležan za imenovanje, po podnetom zahtevu, utvrdi da ne ispunjavaju zahteve iz ovog pravilnika, neće moći da obavljaju poslove pregleda liftova kao imenovana tela u skladu sa ovim pravilnikom.
Izveštaji o pregledu lifta koji su, do dana stupanja na snagu ovog pravilnika, tela iz stava 1. ovog člana izdala sa rokom važenja, važe do isteka roka na koji su izdati.
Član 20
Danom stupanja na snagu ovog pravilnika prestaje da vazi Pravilnik o pregledima liftova u upotrebi ("Službeni glasnik RS", broj 15/17).
Član 21
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Prilog 1
KONTROLNA LISTA BEZBEDNOSNIH ZAHTEVA
R. br.
Proveriti
Zahtev ispunjen?
Nivo prioriteta
Rok za sprovođenje zaštitnih mera
Zaštitne mere (mere za smanjenje rizika)
Napomena
Kabina, protivteg i balansni teret
1
Da li vrata voznog okna imaju perforacije?
□ Da
□ Ne
□ NP
Visok
Najkasnije do
1. januara 2030. godine
Ugraditi vrata voznog okna u skladu sa SRPS EN 81-20:2020 tač. 5.3.1.2
Predlog rešenja uz saglasnost nadležnog Zavoda za zaštitu spomenika kulture
2
Da li kabinska vrata imaju perforacije (tzv. "šargiter" vrata)?
□ Da
□ Ne
□ NP
Visok
Najkasnije do
1. januara 2030. godine
Ugraditi kabinska vrata u skladu sa SRPS EN 81-20:2020 tač. 5.3.1.2
3
Da li lift ima ugrađena kabinska vrata?
□ Da
□ Ne
□ NP
Visok
Najkasnije do
1. januara 2030. godine
1. Ugraditi automatska vrata kabine u skladu sa SRPS EN 81-20:2020 tač. 5.3 ili
2. Ugraditi ručno zakretna vrata kabine u skladu sa SRPS EN 81-20:2020 tač. 5.3
Ako se u kabini pored pratioca ne prevoze osobe (teretni liftovi sa pratiocem), na ulazu u kabinu takvog lifta se može umesto kabinskih vrata ugraditi svetlosna zavesa.
Ukoliko ima korisnika lifta u invalidskim kolicima dozvoljena je:
- ugradnja ključne kutije za premoštavanje kontakta kabinskih vrata kojim se omogućava vožnja lifta sa otvorenim kabinskim vratima ili
- ugradnja foto zavese
4
Da li je nosivost lifta određena prema površini poda kabine?
□ Da
□ Ne
□ NP
Nizak
Nakon izvođenja značajnih izmena na liftu
1. Uskladiti odnos površine poda kabine i nazivne nosivosti lifta u skladu sa SRPS EN 81-20:2020 tač. 5.4.2
Ukoliko se ne menja ram kabine dozvoljena je ugradnja vage
5
Da li je na ulazu u kabinu ugrađen zaštitni uređaj (npr fotoelektrični uređaj i sl.) za ponovno pokretanje otvaranja automatskih vrata kabine i automatskih vrata voznog okna u slučaju ulaska/izlaska osobe tokom operacije zatvaranja vrata?
□ Da
□ Ne
□ NP
Visok
Najkasnije do
1. januara 2030. godine
Ugraditi uređaj u skladu sa SRPS EN 81-20:2020 tač. 5.3.6.2.2.1 b)
6
Da li je na ulazu u kabinu ugrađen zaštitni uređaj za ograničavanje sile (max 150 N) potrebne za sprečavanje zatvaranja automatskih kabinskih i automatskih vrata voznog okna?
□ Da
□ Ne
□ NP
Visok
Najkasnije do
1. januara 2030. godine
Ugraditi uređaj u skladu sa SRPS EN 81-20:2020 tač. 5.3.6.2.2.1 c) i d)
Sistem vešanja, kompenzacija i zaštita od prekomerne brzine
7
Da li je na liftu ugrađen uređaj za kontrolu preopterećenja kabine?
□ Da
□ Ne
□ NP
Nizak
Nakon izvođenja značajnih izmena na liftu
Ugraditi uređaj za sprečavanje preopterećenja kabine u skladu sa SRPS EN 81-20:2020 tač. 5.12.1.2
8
Da li je na liftu ugrađen zaštitni uređaj protiv nekontrolisanog kretanja kabine u smeru prema gore (električni liftovi)?
□ Da
□ Ne
□ NP
Srednji
Nakon izvođenja osnovnih promena na liftu
Ugraditi zaštitu protiv nekontrolisanog kretanja kabine u smeru prema gore u skladu sa SRPS EN 81-20:2020 tač. 5.6.6
Obaviti prilikom osnovnih promena vezane opreme ili značajnih izmena na liftu
9
Da li je na liftu ugrađen zaštitni uređaj protiv nekontrolisanog kretanja kabine sa otvorenim vratima?
Da
Ne
NP
Visok
Najkasnije do
1. januara 2030. godine
Ugraditi zaštitu protiv nekontrolisanog kretanja kabine sa otvorenim vratima u skladu sa SRPS EN 81-20:2020 tač. 5.6.7
Obaviti prilikom značajnih izmena na liftu
Pogonska mašina
10
Da li je omogućeno pokretanje lifta u slučaju nužde (npr. nestanka električne energije)?
□ Da
□ Ne
□ NP
Visok
Najkasnije do
1. januara 2030. godine
Ugraditi uređaj za pokretanje liftova u nuždi u skladu sa SRPS EN 81-20:2014 tač. 5.9.3.9
11
Da li je na liftu ugrađen uređaj za kontrolu niskog pritiska (kod hidrauličnih liftova)?
□ Da
□ Ne
□ NP
Srednji
Nakon izvođenja osnovnih promena na liftu
Ugraditi uređaj za kontrolu niskog pritiska u cilindru u skladu sa SRPS EN 81-20:2020 tač. 5.9.3.9.1.5
Obaviti prilikom osnovnih promena vezane opreme ili značajnih izmena na liftu
Električne instalacije i uređaji
12
Da li je na liftu ugrađena zaštita od direktnog dodira delova pod naponom (IP2x)?
□ Da
□ Ne
Visok
Najkasnije do
1. januara 2030. godine
1. Ugraditi elektro opremu sa kućištima u skladu sa SRPS EN 81-20:2020 tač. 5.10.1.2.2 osiguravajući nivo zaštite od najmanje IP2x i
2. Postaviti oznake opasnosti od električnog udara uz svu električnu opremu na kojoj se može pojaviti opasan napon i
3. Postaviti znak upozorenja osoblju održavaoca da kod grupnog upravljanja, još može biti prisutan napon kada se isključi glavni dovod pojedinog upravljačkog ormara.
Zaštita od električnih kvarova, upravljanje, prioriteti
13
Da li je na liftu ugrađen uređaj za alarmiranje u slučaju nužde (npr. nestanka električne energije)?
□ Da
□ Ne
Visok
Najkasnije do
1. januara 2030. godine
Ugraditi uređaj za alarmiranje u nuždi u skladu sa SRPS EN 81-20:2020 tač. 5.12.3.1 (SRPS EN 81-28)
Obaviti prilikom osnovnih promena vezane opreme ili značajnih izmena na liftu
14
Da li je na liftu ugrađen uređaj za omogućavanje direktne komunikacije između kabine i mašinske prostorije?
□ Da
□ Ne
Srednji
Nakon izvođenja osnovnih promena na liftu
Ugraditi komunikacijski uređaj u skladu sa SRPS EN 81-20:2020 tač. 5.12.3.2
Sprovesti kod udaljenih mašinskih prostorija hidrauličnih liftova ili visina dizanja preko 30 m
Prilog 2
NEDOSTACI KOJI BITNO NARUŠAVAJU BEZBEDNOST KORISNIKA
Redni broj
Opis nedostatka
Mašinska prostorija
1.
U mašinskoj prostoriji se nalaze predmeti koje ne spadaju u liftovsku opremu u meri u kojoj je ugrožen rad lifta i bezbednost korisnika/održavaoca lifta.
2.
Mašinska prostorija nije zaključana
Pogonska mašina i kočnica
3.
Kočione obloge su potpuno istrošene
4.
Zazor u pogonskoj grupi, mereno na obodu spojnice, veći je od 80 mm
5.
Proklizavanje kočnice pogonske mašine veće je od 200 mm
6.
Kočnica se "otvara" ako je jedna faza u prekidu
Noseća sredstva
7.
Istrošeni su kanali pogonske užetnjače
8.
Prenosna (pomoćna) rolna (užetnjača) se ne okreće u toku vožnje
9.
Vučna užad su istrošena preko dozvoljenih granica (pukao struk ili previše ispucanih niti)
10.
Vučni lanci su istrošeni
11.
Dolazi do zaklinjavanja vučnih užadi u žljebovima pogonske užetnjače
12.
Proklizavanje vučne užadi u žljebovima pogonske užetnjače veće je od 30 mm
13.
Izvedba užnih zatvarača ne osigurava sigurno vešanje kabine ili protivtega
14.
Nedostaje odgovarajući broj nosećih užadi
Vozno okno
15.
Postoji oštećenje u zidovima voznog okna u obliku nepropisnog otvora
16.
Deformisana je konstrukcija voznog okna
17.
Vozno okno nije ograđeno u skladu sa propisima i predstavlja opasnost za bezbednost korisnika
18.
Vrata za pristup u jamu voznog okna nije moguće zaključati
19.
Razbijeno je staklo na konstrukciji voznog okna - postoji opasnost dohvata pokretnih delova lifta
20.
U jami voznog okna ima vode tako da su pojedini delovi postrojenja ispod nivoa vode
21.
Neispravne krajnje sklopke
Vrata voznog okna
22.
Zabrava vrata voznog okna ne zadovoljava bitne zahteve Pravilnika o bezbednosti liftova
23.
Razbijeno je staklo na kontrolnom otvoru vrata voznog okna
24.
Zazori između automatskih krila vrata, vrata i okvira su veći od dozvoljenih
Kabina lifta
25.
Razbijeno je staklo na kontrolnom otvoru kabinskih vrata
26.
Razbijena je staklena ispuna stranica kabine
27.
Nedostaju vrata kabine na ulazu/ulazima u kabinu putničkih i putničko teretnih liftova (nakon 1. januara 2030. godine)
28.
Fotoelektrični uređaj u kabini nije u funkciji (za liftove za prevoz tereta s pratiocem bez kabinskih vrata)
29.
Sklopka STOP u kabini nije u funkciji (za liftove za prevoz tereta s pratiocem bez kabinskih vrata)
30.
Hvatački uređaj nije u funkciji
31.
Graničnik brzine ne može aktivirati hvatački uređaj
32.
Neispravni kontakti kabinskih vrata (lift se kreće sa otvorenim kabinskim vratima)
Protivteg
33.
Vođenje protivtega nije izvedeno na bezbedan način
34.
Postoji mogućnost ispadanja elemenata za opterećenje protivtega iz rama protivtega
Direktni i indirektni dodir delova pod naponom
35.
Postoji opasnost od direktnog i indirektnog dodira delova pod naponom