Title: PRAVILNIKO OSLOBOĐENJU OD POREZA NA KAPITALNI DOBITAK OSTVAREN PRENOSOM AUTORSKIH I SRODNIH PRAVA I PRAVA INDUSTRIJSKE SVOJINE
URL: https://www.paragraf.rs/propisi/pravilnik-o-oslobodjenju-od-poreza-na-kapitalni-dobitak-ostvaren-prenosom-autorskih-i-srodnih-prava.html
Extracted: 2025-07-06T23:12:15.187900
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O OSLOBOĐENJU OD POREZA NA KAPITALNI DOBITAK OSTVAREN PRENOSOM AUTORSKIH I SRODNIH PRAVA I PRAVA INDUSTRIJSKE SVOJINE
("Sl. glasnik RS", br. 71/2024)
Član 1
Ovim pravilnikom bliže se propisuju ostvarivanje prava na oslobođenje od poreza na kapitalni dobitak (u daljem tekstu: poresko oslobođenje) ostvaren prenosom autorskih i srodnih prava i prava industrijske svojine, koja obveznik poreza na kapitalni dobitak u celosti unese kao nenovčani ulog u kapital privrednog društva rezidenta Republike Srbije, kao i gubitak prava na poresko oslobođenje, saglasno članu 79b Zakona o porezu na dohodak građana ("Službeni glasnik RS", br. 24/01, 80/02, 80/02 - dr. zakon, 135/04, 62/06, 65/06 - ispravka, 31/09, 44/09, 18/10, 50/11, 91/11 - US, 93/12, 114/12 - US, 47/13, 48/13 - ispravka, 108/13, 57/14, 68/14 - dr. zakon, 112/15, 113/17, 95/18, 86/19, 153/20, 44/21, 118/21, 138/22 i 92/23 - u daljem tekstu: Zakon).
Član 2
Pravima iz člana 1. ovog pravilnika smatraju se imovinska autorska i srodna prava na autorskim delima i predmetima srodnih prava koji su deponovani kod organa nadležnog za poslove intelektualne svojine, saglasno propisima kojima se uređuju autorsko i srodna prava, kao i prava industrijske svojine upisana u registre saglasno propisima kojima se uređuje zaštita žiga, industrijskog dizajna, patenta, malog patenta, topografije poluprovodničkih proizvoda i prava oplemenjivača biljnih sorti.
Član 3
Unosom imovinskih prava iz člana 2. ovog pravilnika, kao nenovčanog uloga u kapital privrednog društva u smislu člana 1. ovog pravilnika, smatra se ulog ovih prava u kapital privrednog društva, koji je unet kao nenovčani ulog u osnovni kapital novoosnovanog privrednog društva ili u osnovni kapital postojećeg privrednog društva čime je povećan osnovni kapital tog privrednog društva, u skladu sa propisima kojima se uređuju privredna društva.
Nakon izvršenog unosa imovinskih prava u smislu stava 1. ovog člana, upisani osnovni kapital novoosnovanog privrednog društva mora da sadrži u sebi novčani iznos procenjene vrednosti unetih imovinskih prava, odnosno upisani osnovni kapital postojećeg privrednog društva mora da bude uvećan u visini novčanog iznosa procenjene vrednosti unetih imovinskih prava, iskazane u proceni ovlašćenog procenitelja iz člana 4. ovog pravilnika.
Član 4
Za potrebe unosa nenovčanog uloga u kapital privrednog društva rezidenta Republike Srbije, vrednost imovinskih prava iz člana 2. ovog pravilnika procenjuje ovlašćeni procenitelj.
Ovlašćeni procenitelj iz stava 1. ovog člana je:
1) sudski veštak ekonomsko-finansijske struke upisan u registar sudskih veštaka kod nadležnog organa, ili
2) revizor, odnosno društvo za reviziju koje obavlja procenu vrednosti kapitala, saglasno zakonu kojim se uređuje revizija.
Procenom od strane ovlašćenog procenitelja iz stava 2. ovog člana smatra se procena vrednosti imovinskih prava iz člana 2. ovog pravilnika, koja je sačinjena u skladu sa međunarodnim standardima za procenu vrednosti nematerijalne imovine.
Procena vrednosti imovinskih prava iz stava 3. ovog člana zasniva se na relevantnim podacima potrebnim za procenu vrednosti tih prava koji utiču na procenu vrednosti nematerijalne imovine, koja procena nije starija od 12 meseci od dana koji prethodi danu unosa nenovčanog uloga u kapital privrednog društva rezidenta Republike Srbije.
Član 5
Uz poresku prijavu za utvrđivanje poreza na kapitalni dobitak, radi utvrđivanja prava na poresko oslobođenje obveznik podnosi Poreskoj upravi i dokaze od značaja za ostvarivanje prava na poresko oslobođenje.
Dokazima iz stava 1. ovog člana smatraju se:
1) dokaz da je autorsko delo ili predmet srodnog prava uneto u evidenciju deponovanih autorskih dela ili predmeta srodnih prava kod organa nadležnog za poslove intelektualne svojine;
2) dokaz o upisu žiga, patenta, malog patenta, industrijskog dizajna, topografije poluprovodničkih proizvoda i prava oplemenjivača biljnih sorti u registre koje vode organ nadležan za poslove intelektualne svojine i organ nadležan za poslove poljoprivrede;
3) akt nadležnog organa kojim se dokazuje da su imovinska prava iz člana 2. ovog pravilnika, u celosti uneta kao nenovčani ulog u kapital privrednog društva u smislu člana 3. ovog pravilnika i da upisana vrednost takvog nenovčanog uloga odgovara proceni izvršenoj od strane ovlašćenog procenitelja;
4) procena vrednosti imovinskih prava iz člana 2. ovog pravilnika kao nenovčanog uloga u kapital privrednog društva, izvršena od strane ovlašćenog procenitelja za potrebe unosa tog uloga, iz člana 4. ovog pravilnika;
5) dokaz da je procenitelj ovlašćeni procenitelj iz člana 4. ovog pravilnika, odnosno da poseduje licencu o obavljanju revizije u skladu sa zakonom kojim se uređuje revizija.
Član 6
U slučaju da privredno društvo rezident Republike Srbije koje je steklo imovinsko pravo iz člana 2. ovog pravilnika, na način iz člana 3. stav 1. ovog pravilnika, to pravo u celini otuđi u roku od dve godine od dana njegovog sticanja, dužno je da o takvom otuđenju u roku od osam dana od dana otuđenja obavesti obveznika koji je imovinsko pravo iz člana 2. ovog pravilnika uneo u kapital privrednog društva.
Otuđenjem imovinskog prava u smislu stava 1. ovog člana, smatra se prenos autorskih ili srodnih prava ili prava industrijske svojine, u celini, u skladu sa propisima kojima se uređuju autorsko i srodna prava, zaštita žiga, industrijskog dizajna, patenta, malog patenta, topografije poluprovodničkih proizvoda i prava oplemenjivača biljnih sorti.
Obaveštenje iz stava 1. ovog člana sadrži informacije o:
1) imovinskom pravu koje je otuđeno u celini;
2) datumu i osnovu sticanja imovinskog prava od strane privrednog društva, koje je otuđeno u celini;
3) datumu i osnovu otuđenja imovinskog prava.
Odmah po prijemu obaveštenja iz stava 1. ovog člana, a najkasnije u roku od 30 dana od dana otuđenja imovinskog prava iz stava 1. ovog člana, obveznik koji je ostvario pravo na poresko oslobođenje iz člana 79b Zakona dužan je da obavesti Poresku upravu o gubitku prava na poresko oslobođenje.
Obaveštenje iz stava 4. ovog člana sadrži informacije:
1) iz obaveštenja koje je dobio u skladu sa stavom 3. ovog člana;
2) o broju i datumu akta na osnovu kojeg je ostvario pravo na poresko oslobođenje iz člana 79b Zakona.
Odredbe st. 1, 3, 4. i 5. ovog člana shodno se primenjuju i kad privredno društvo rezident Republike Srbije koje je steklo imovinsko pravo iz člana 2. ovog pravilnika, na način iz člana 3. stav 1. ovog pravilnika, u roku od dve godine od dana sticanja to pravo ustupi na korišćenje u celini ili delimično po ceni koja je niža od cene u skladu sa principom "van dohvata ruke" ukoliko je ustupanje izvršilo povezanom licu ili licu čiji je vlasnik njegovo povezano lice u skladu sa zakonom kojim se uređuje porez na dobit pravnih lica.
Član 7
Ukoliko privredno društvo rezident Republike Srbije koje je steklo imovinsko pravo iz člana 2. ovog pravilnika u slučaju otuđenja ili ustupanja tog prava na način iz člana 6. ovog pravilnika, ne obavesti obveznika u roku iz člana 6. st. 1. i 6. ovog pravilnika, odnosno ukoliko obveznik ne obavesti Poresku upravu o gubitku prava na poresko oslobođenje u roku iz člana 6. stav 4. ovog pravilnika, Poreska uprava po službenoj dužnosti utvrđuje poresku obavezu po osnovu kapitalnog dobitka.
Član 8
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".