Title: UREDBAO PRIMENI ROKOVA U UPRAVNIM POSTUPCIMA ZA VREME VANREDNOG STANJA
URL: https://www.paragraf.rs/propisi/uredba-o-primeni-rokova-u-upravnim-postupcima-vanredno-stanje.html
Extracted: 2025-07-06T23:17:05.339990
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O PRIMENI ROKOVA U UPRAVNIM POSTUPCIMA ZA VREME VANREDNOG STANJA
("Sl. glasnik RS", br. 41/2020 i 43/2020)
Član 1
Ovom uredbom se propisuje postupanje u vezi primene rokova u upravnim postupcima u uslovima proglašenog vanrednog stanja.
Član 2
Stranke u postupcima pred državnim organima i organizacijama, organima i organizacijama pokrajinske autonomije i jedinica lokalne samouprave, ustanovama, javnim preduzećima, posebnim organima preko kojih se ostvaruje regulatorna funkcija i pravnim i fizičkim licima kojima su poverena javna ovlašćenja, za vreme vanrednog stanja u Republici Srbiji, ne mogu snositi posledice svog nepostupanja u rokovima propisanim ili određenim u skladu sa zakonima kojima se uređuje opšti upravni postupak ili posebni upravni postupci.
Dostavljanja pismena u upravnom postupku i radnje obaveštavanja, od kojih počinju da teku rokovi koji se ne mogu produžiti, a koje su izvršene tokom vanrednog stanja, smatraće se, u smislu primene propisanih rokova, izvršenim kad istekne 15 dana od prestanka vanrednog stanja.
Član 3
Rokovi koji ističu za vreme vanrednog stanja, a odnose se na preduzimanje upravnih radnji, okončanje upravnih postupaka i odlučivanje po izjavljenim pravnim sredstvima, smatraće se isteklim kad istekne 30 dana od prestanka vanrednog stanja.
Propisani rokovi za izjavljivanje pravnog sredstva protiv usmenog rešenja nadležnog organa donetog u primeni hitnih mera radi sprečavanja širenja zarazne bolesti COVID-19 izazvane virusom SARS-CoV-2 tokom vanrednog stanja, te za podnošenje zahteva za dostavljanje pismenog otpravka tog rešenja, počinju da teku od prestanka vanrednog stanja.
Član 3a
U postupcima utvrđivanja, plaćanja, naplate i kontrole javnih prihoda poreskih
i carinskih obveznika, primena ove uredbe ograničena je isključivo na rokove za podnošenje
pravnih lekova protiv prvostepenih rešenja i zaključaka nadležnih poreskih i carinskih organa.
Član 4
Ova uredba stupa na snagu danom objavljivanja u "Službenom glasniku Republike Srbije".