Title: PRAVILNIKO OSTVARIVANJU PRAVA NA PORESKA IZUZIMANJA ZA 
 PRIMANJA PO OSNOVU POMOĆI ZBOG UNIŠTENJA ILI OŠTEĆENJA IMOVINE, ORGANIZOVANE 
 SOCIJALNE I HUMANITARNE POMOĆI, STIPENDIJA I KREDITA UČENIKA I STUDENATA, 
 HRANARINA SPORTISTA AMATERA I PRAVA NA PORESKO OSLOBOĐENJE ZA PRIMANJA 
 PO OSNOVU SOLIDARNE POMOĆI ZA SLUČAJ BOLESTI
URL: https://www.paragraf.rs/propisi/pravilnik-ostvarivanju-prava-poreska-izuzimanja-primanja-osnovu-zbog-unistenja.html
Extracted: 2025-07-06T23:12:16.258256
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O OSTVARIVANJU PRAVA NA PORESKA IZUZIMANJA ZA 
 PRIMANJA PO OSNOVU POMOĆI ZBOG UNIŠTENJA ILI OŠTEĆENJA IMOVINE, ORGANIZOVANE 
 SOCIJALNE I HUMANITARNE POMOĆI, STIPENDIJA I KREDITA UČENIKA I STUDENATA, 
 HRANARINA SPORTISTA AMATERA I PRAVA NA PORESKO OSLOBOĐENJE ZA PRIMANJA 
 PO OSNOVU SOLIDARNE POMOĆI ZA SLUČAJ BOLESTI
("Sl. glasnik RS", br. 31/2001 i 
 5/2005)
1. Uvodna odredba
Član 1
Ovim pravilnikom bliže se uređuje ostvarivanje prava na poreska 
 izuzimanja propisana odredbama člana 9 stav 1 tač. 10) do 13) i prava na poresko 
 oslobođenje propisano odredbom člana 18 stav 1 tačka 5) Zakona o porezu na dohodak 
 građana ("Službeni glasnik RS", br. 24/2001, 80/2002 i 135/2004 - 
 u daljem tekstu: Zakon) za primanja koja ostvaruju fizička lica (u daljem tekstu: 
 lica) po osnovu:
1) pomoći zbog uništenja ili oštećenja imovine usled elementarnih 
 nepogoda ili drugih vanrednih događaja (u daljem tekstu: pomoći zbog uništenja 
 ili oštećenja imovine);
2) organizovane socijalne i humanitarne pomoći;
3) stipendija i kredita učenika i studenata - u mesečnom iznosu 
 do 4.500 dinara (u daljem tekstu: stipendije i krediti);
4) naknade za ishranu - hranarine, koju sportistima amaterima 
 isplaćuju amaterski sportski klubovi - u mesečnom iznosu do 4.500 dinara (u 
 daljem tekstu: hranarina sportista amatera);
5) solidarne pomoći za slučaj bolesti, zdravstvene rehabilitacije 
 ili invalidnosti zaposlenog ili člana njegove porodice - do 15.000 dinara (u 
 daljem tekstu: solidarna pomoć za slučaj bolesti).
Poresko izuzimanje, odnosno oslobođenje iz stava 1 tač. 1), 
 2) i 5) ovog člana mogu se ostvariti za primanja koja se realizuju neposrednom 
 isplatom u novcu, davanjem robe ili drugim činjenjem, kao i neposrednim plaćanjem 
 robe ili usluga (po računu, fakturi i sl.), koje je učinjeno u funkciji predmetnih 
 pomoći.
Poresko izuzimanje iz stava 1 tač. 3) i 4) ovog člana može 
 se ostvariti za primanja koja se realizuju isplatom novčanog iznosa.
2. Ostvarivanje prava na poresko izuzimanje pomoći zbog uništenja 
 ili oštećenja imovine
Član 2
Poresko izuzimanje po osnovu pomoći zbog uništenja ili oštećenja 
 imovine može ostvariti lice koje je pretrpelo uništenje ili oštećenje imovine 
 usled elementarnih nepogoda (poplava, odron, zemljotres, grad i dr.) ili drugih 
 vanrednih događaja (požar, ratna i druga razaranja i dr.) ako je:
1) činjenično stanje nastanka i uzroka uništenja ili oštećenja 
 imovine utvrđeno i procena visine štete izvršena od strane nadležnog organa 
 (MUP ili drugi nadležni državni organi, stručna komisija ili drugi nadležni 
 organ davaoca pomoći i sl.) i to konstatovano u pisanom aktu (rešenje, zapisnik 
 i dr.);
2) nadležni organ davaoca pomoći doneo odluku o davanju i visini 
 pomoći, osnovanu na kolektivnom ugovoru, odnosno opštem aktu i na činjeničnom 
 stanju o nastaloj šteti, njenom uzroku i visini, koje je utvrđeno aktom iz tačke 
 1) ovog člana.
Član 3
Poresko izuzimanje za pomoć po osnovu uništenja ili oštećenja 
 imovne može ostvariti, u skladu sa Zakonom i članom 2 ovog pravilnika, lice 
 koje je pretrpelo uništenje ili oštećenje imovine, nezavisno od toga da li je 
 zaposleno kod davaoca pomoći.
3. Ostvarivanje prava na poresko izuzimanje organizovane socijalne 
 i humanitarne pomoći
Član 4
Poresko izuzimanje po osnovu organizovane socijalne i humanitarne 
 pomoći može se ostvariti na primanja koja imaju karakter socijalnog i humanitarnog 
 davanja, odnosno pomoći za saniranje i ublažavanje posledica teško narušene 
 socijalne sigurnosti i teške humanitarne situacije određenog lica ili grupe 
 lica, iz sredstava:
1) humanitarnih organizacija (Crveni krst i dr.);
2) državnih organa i organizacija i organa lokalne samouprave, 
 društvenih organizacija i udruženja građana, registrovanih kod nadležnih organa 
 i razvrstana u humanitarne i socijalne organizacije, sa delatnošću pružanja 
 pomoći svojim članovima i drugim kategorijama socijalno ugroženih građana (npr.: 
 udruženja za pomoć zdravstveno hendikepiranim licima, udruženja za pomoć nezbrinutoj 
 deci, raseljenim i prognanim licima i drugim licima koja se nalaze u stanju 
 socijalne potrebe i sl.);
3) koja su obezbeđena organizovanom akcijom prikupljanja, sa 
 učešćem, po pravilu, više davalaca - donatora, najčešće uz podršku sredstava 
 informisanja, odnosno humanitarnih organizacija - uplatom na poseban namenski 
 otvoren žiro račun lica za:
(1) lečenje (operaciju i sl.) u inostranstvu, ako se, prema 
 mišljenju nadležnog državnog organa ili referentne zdravstvene ustanove, odnosno 
 komisije lekara specijalista odgovarajuće struke, lečenje (operacija i sl.) 
 ne može uspešno ostvariti u SRJ;
(2) nabavku lekova ili pomagala (protetička ili ortotička sredstva, 
 sanitarne sprave, očna, slušna i druga pomagala) u zemlji ili u inostranstvu, 
 ako je njihovo korišćenje u postupku lečenja, odnosno održavanja telesnih sposobnosti 
 neophodno prema priloženoj medicinskoj dokumentaciji i ako prema mišljenju nadležnog 
 organa, odnosno zdravstvene ustanove nesporno proizilazi da se ne mogu obezbediti 
 na teret troškova obaveznog zdravstvenog osiguranja u zemlji ili da uopšte nema 
 mogućnosti za njihovu nabavku u zemlji;
4) koja su obezbeđena inostranim donacijama, po pravilu namenski 
 opredeljenim za rešavanje socijalnih problema i humanitarno zbrinjavanje određenih 
 lica ili određene populacije.
Član 5
Poresko izuzimanje za primanja po osnovu organizovane socijalne 
 i humanitarne pomoći iz člana 4 stav 1 tačka 3) ovog pravilnika ostvaruje se 
 i u slučaju kada je inicijator, odnosno organizator i učesnik prikupljanja sredstava 
 pomoći poslodavac lica koje ostvaruje pomoć:
1) ako za takvu pomoć postoji pravni osnov u kolektivnom ugovoru 
 ili u drugom opštem aktu poslodavca;
2) ako je za organizovanu akciju prikupljanja sredstava i učešće 
 poslodavca kao davaoca pomoći obezbeđeno pozitivno mišljenje sindikalne organizacije 
 poslodavca (ako postoji) i nadležne socijalne službe (socijalnog radnika, psihologa 
 i dr.) kod poslodavca (ako postoji) ili mišljenje nadležnog organa za socijalnu 
 brigu i staranje;
3) ako je od strane nadležnog organa poslodavca doneta odluka 
 o organizovanju i učešću u prikupljanju sredstava pomoći.
Član 6
Pravo na poresko izuzimanje o osnovu organizovane socijalne 
 i humanitarne pomoći ne ostvaruje se za isplate, odnosno davanja koja poslodavac 
 vrši zaposlenim po osnovu radnog odnosa i drugih oblika rada upodobljenih radnom 
 odnosu, nezavisno od finansijskog stanja u kome se nalaze poslodavac i zaposleni 
 kod njega.
4. Ostvarivanje prava na poresko izuzimanje stipendije i kredita
Član 7
Poresko izuzimanje na primanja po osnovu stipendija i kredita 
 ostvaruje se do zakonom propisanog iznosa za stipendije i kredite koji se učenicima 
 srednjih škola i studentima viših škola i fakulteta isplaćuju po ugovoru:
1) u skladu sa zakonom kojim se uređuje učenički i studentski 
 standard u Republici Srbiji;
2) od strane davalaca, u čiju delatnost, pored ostalog, spada 
 i stimulisanje, odnosno pomoć u školovanju učenika i studenata (državne organizacije 
 i institucije, nevladine organizacije, dobrotvorne i druge organizacije, fondacije, 
 fondovi, zadužbine i dr.);
3) od strane preduzeća i drugih pravnih lica, odnosno preduzetnika, 
 u funkciji rešavanja i obezbeđivanja njihovih kadrovskih potreba.
Član 8
Pravo na poresko izuzimanje po osnovu stipendija i kredita 
 ne može se ostvarivati za stipendije i kredite koji se isplaćuju:
1) licima koja su zaposlena kod davaoca stipendija ili kredita;
2) učenicima koji pohađaju osnovnu školu (obavezno osnovno 
 obrazovanje).
5. Ostvarivanje prava na poresko izuzimanje hranarine sportista 
 amatera
Član 9
Poresko izuzimanje na primanja po osnovu hranarine sportista 
 amatera do zakonom propisanog iznosa može se ostvariti:
1) ako hranarinu sportistima amaterima, koji pokazuju talenat 
 i posebne rezultate u sportu, isplaćuju amaterski sportski klubovi;
2) ako je između amaterskog sportskog kluba i sportista amatera 
 zaključen ugovor o isplati hranarine, u skladu sa zakonom kojim se uređuje sport 
 i pravilima sportske organizacije.
6. Ostvarivanje prava na poresko oslobođenje solidarne pomoći 
 za slučaj bolesti
Član 10
Poresko oslobođenje za primanja po osnovu solidarne pomoći 
 za slučaj bolesti, koju isplaćuje poslodavac za zaposlenog ili člana njegove 
 porodice, može se ostvariti:
1) za slučaj bolesti - ako na osnovu medicinske dokumentacije, 
 izdate od strane referentne zdravstvene ustanove, odnosno lekarske komisije 
 ili od izabranog lekara i lekara odgovarajuće specijalnosti, koju je dužan da 
 podnese zaposleni za sebe ili za člana njegove porodice, nesporno proizlazi:
(1) da se radi o bolesti koja iziskuje veće troškove u postupku 
 dijagnosticiranja (snimanje skenerom, magnetna rezonanca, lekarski pregledi 
 i dr.), odnosno veće troškove lečenja (operativni zahvati, lekovi i dr.) ili 
 saniranja, odnosno održavanja zdravstvenog stanja i radne sposobnosti (ortopedska 
 i druga pomagala i dr.);
(2) da je u postupku izlečenja, odnosno saniranja bolesti (postoperativni 
 period kod ortopedskih, srčanih i drugih operacija, saniranje drugih zdravstvenih 
 oboljenja, invalidnost i dr.) neophodna medicinska rehabilitacija u ambulantno-polikliničkoj 
 ili stacionarnoj ustanovi, koja se ne može obezbediti, odnosno finansirati iz 
 sredstava obaveznog zdravstvenog osiguranja;
2) za slučaj zdravstvene rehabilitacije - upućivanjem zaposlenih, 
 izloženih posebnim zdravstvenim rizicima na radu, hronično premorenih i fizički 
 iscrpljenih, na zdravstveno-preventivni odmor i na ranu rehabilitaciju, u cilju 
 zaštite zdravlja i sprečavanja profesionalnih oboljenja, u skladu sa propisima 
 koji uređuju zdravstvenu zaštitu i zaštitu na radu;
3) za slučaj invalidnosti - ako invalidnost (gubitak ili trajno 
 smanjenje sposobnosti za rad), koja je utvrđena od strane nadležnog organa rešenjem 
 o invalidnosti, zahteva povećane troškove u funkciji održavanja zdravstvenih, 
 profesionalnih i radnih sposobnosti.
Član 11
Isplata solidarne pomoći za slučaj bolesti, uz propisano poresko 
 oslobođenje, može se vršiti ako je osnov za davanje takve pomoći sadržan u kolektivnom 
 ugovoru, odnosno drugom opštem aktu poslodavca i ako je o davanju pomoći doneta 
 odluka nadležnog organa poslodavca.
Prilikom isplate solidarne pomoći za slučaj bolesti, isplatilac 
 je dužan da organizaciji nadležnoj za poslove platnog prometa, uz podnošenje 
 propisanog obrasca u skladu sa Zakonom, podnese i dokaze o pravnoj i medicinskoj 
 osnovanosti davanja solidarne pomoći.
Zaposleni koji je ostvario solidarnu pomoć za slučaj bolesti 
 neposrednom isplatom novčanog iznosa dužan je da poslodavcu dostavi dokaze da 
 je isplaćena sredstva iskoristio u svrhu u koju su odobrena (računi, izveštaji 
 zdravstvene ili druge ustanove, overena izjava i dr.).
7. Završna odredba
Član 12
Ovaj pravilnik stupa na snagu 1. juna 2001. godine.
Samostalni član Pravilnika o izmenama
Pravilnika o ostvarivanju prava na poreska izuzimanja za primanja po osnovu 
 pomoći zbog uništenja ili oštećenja imovine, organizovane socijalne i humanitarne 
 pomoći, stipendija i kredita učenika i studenata, hranarina sportista amatera 
 i prava na poresko oslobođenje za primanja po osnovu solidarne pomoći za slučaj 
 bolesti
("Sl. glasnik RS", br. 5/2005)
Član 2
Ovaj pravilnik stupa na snagu narednog dana od dana objavljivanja 
 u "Službenom glasniku Republike Srbije".