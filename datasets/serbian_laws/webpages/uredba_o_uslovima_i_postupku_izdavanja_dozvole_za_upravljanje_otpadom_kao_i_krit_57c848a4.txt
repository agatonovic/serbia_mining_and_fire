Title: UREDBAO USLOVIMA I POSTUPKU IZDAVANJA DOZVOLE ZA
          UPRAVLJANJE OTPADOM, KAO I KRITERIJUMIMA, KARAKTERIZACIJI, KLASIFIKACIJI
        I IZVEŠTAVANJU O RUDARSKOM OTPADU
URL: https://www.paragraf.rs/propisi/uredba-o-dozvoli-upravljanje-otpadom-i-rudarskim-otpadom.html
Extracted: 2025-07-06T23:17:30.397058
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O USLOVIMA I POSTUPKU IZDAVANJA DOZVOLE ZA
          UPRAVLJANJE OTPADOM, KAO I KRITERIJUMIMA, KARAKTERIZACIJI, KLASIFIKACIJI
        I IZVEŠTAVANJU O RUDARSKOM OTPADU
("Sl. glasnik RS", br. 53/2017)
Član 1
Ovom uredbom bliže se uređuju uslovi i postupak izdavanja dozvole
  za upravljanje otpadom, kao i kriterijumima, karakterizaciji, klasifikaciji
  i izveštavanju o rudarskom otpadu.
Član 2
Pojedini izrazi upotrebljeni u ovoj uredbi imaju sledeće značenje:
1) otpad je svaka materija ili predmet koji držalac odbacuje,
  namerava ili je neophodno da odbaci;
2) opasan otpad je otpad koji po svom poreklu, sastavu ili
  koncentraciji opasnih materija može prouzrokovati opasnost po životnu sredinu
  i zdravlje ljudi i ima najmanje jednu od opasnih karakteristika utvrđenih ovom
  uredbom i/ili posebnim propisima kojima se uređuje upravljanje otpadom, uključujući
  i ambalažu u koju je opasan otpad bio ili jeste upakovan;
3) inertni otpad je otpad koji nije podložan bilo kojim fizičkim,
  hemijskim ili biološkim promenama, ne rastvara se, ne sagoreva ili na drugi
  način fizički ili hemijski reaguje, nije biološki razgradiv ili ne utiče nepovoljno
  na druge materije sa kojima dolazi u kontakt na način koji može da dovede do
  povećanja zagađenja životne sredine ili ugrozi zdravlje ljudi, a ukupno izluživanje
  i sadržaj zagađujućih materija u otpadu i ekotoksičnost izluženih materija
  ne smeju biti značajni, a posebno ne smeju da ugrožavaju kvalitet površinskih
  i/ili podzemnih voda, ako su ispunjeni svi navedeni kriterijumi, u kratkoročnom
  i dugoročnom periodu:
- otpad neće pretrpeti nikakvo značajno raspadanje ili rastvaranje
  ili drugu značajnu promenu koja može izazvati bilo kakav štetan uticaj na životnu
  sredinu ili naneti štetu zdravlju ljudi, ukoliko su sadržaji supstanci navedenih
  u alineji četvrtoj ove tačke ispod granice za inertan otpad predviđene posebnim
  propisima o kategorijama, ispitivanju i klasifikaciji otpada;
- otpad ima maksimalni sadržaj sulfidnog sumpora od 0,1%, ili
  otpad ima maksimalni sadržaj sulfidnog sumpora od 1% i srazmeru potencijala
  neutralizacije, koji je definisan kao srazmera između potencijala neutralizacije
  i kiselinskog potencijala i kada se odredi na osnovu statičnog ispitivanja
  prEN 15875, iznosi više od 3;
- otpad ne predstavlja rizik od samozapaljivanja i neće goreti;
- sadržaj supstanci u otpadu koje su potencijalno štetne za
  životnu sredinu ili zdravlje ljudi, a posebno As, Cd, Co, Cr, Cu, Hg, Mo, Ni,
  Pb, V i Zn, uključujući u zasebnim finim česticama u otpadu, dovoljno je nizak
  da rizik za ljude i životnu sredinu bude zanemarljiv, u kratkoročnom i dugoročnom
  periodu (da bi se smatrao dovoljno niskim da ne predstavlja rizik za ljude
  ili životnu sredinu, sadržaj tih supstanci ne sme da prelazi nacionalne granične
  vrednosti za prostore za koje je utvrđeno da nisu zagađeni ili relevantne za
  činioce životne sredine);
- otpad ne sadrži u većoj meri proizvode koji se koriste za
  iskopavanje ili pripremu, a koji bi mogli naneti štetu životnoj sredini ili
  zdravlju ljudi;
4) jalovište jeste prirodan ili izgrađen objekat koji služi
  za odlaganje sitno zrnastog otpada, jalovine, zajedno sa različitim količinama
  slobodne vode nastale pri pripremi mineralne sirovine i izbistravanjem i recirkulacijom
  procesne vode;
5) nezagađena otkrivka je površinski sloj zemljine kore, koji
  je uklonjen tokom aktivnosti otkopavanja mineralnih sirovina i koji se ne smatra
  zagađenim na osnovu propisa iz oblasti zaštite zemljišta;
6) prostor za odlaganje rudarskog otpada (u daljem tekstu:
  deponija rudarskog otpada) jeste svaki prostor određen za sakupljanje ili odlaganje
  rudarskog otpada, u čvrstom ili tečnom stanju, kao rastvor ili suspenziju,
  u sledećim vremenskim periodima:
- bez vremenskog ograničenja za deponije za upravljanje otpadom
  kategorije A i deponije za upravljanje opasnim otpadom, koja su navedena u
  planu upravljanja rudarskim otpadom;
- duže od šest meseci za deponije za neočekivano nastali opasni
  rudarski otpad;
- duže od tri godine za deponije za nezagađeno zemljište, neopasan
  rudarski otpad od geoloških istraživanja, otpad nastao iskopavanjem, obradom
  ili skladištenjem treseta i inertni rudarski otpad;
U deponije za upravljanje rudarskim otpadom uključene su i
  svi nasipi/brane i drugi objekti koji služe za kontrolisanje, zadržavanje,
  ograđivanje ili na drugi način osiguravaju stabilnost deponije i takođe uključuju,
  između ostalog, jalovišta i akumulacije, kao i sve druge objekte koji služe
  zadržavanju, spremanju ili osiguravaju stabilnost deponije, ali isključuju
  eksploataciona polja izbrisana iz katastra eksploatacionih polja u koje se
  otpad vraća nakon otkopavanja mineralnih sirovina, u svrhu saniranja ili izgradnje;
7) veliki udes jeste događaj na lokaciji tokom aktivnosti koja
  uključuje upravljanje rudarskim otpadom u bilo kom objektu na koji se primenjuju
  odredbe ove uredbe, koji dovodi u ozbiljnu opasnost zdravlje ljudi i/ili životnu
  sredinu, odmah ili tokom vremena, na lokaciji ili izvan nje;
8) vodni recipijent jesu površinske vode, podzemne vode, vodna
  ušća i/ili obalna voda odnosno prirodni i veštački vodotoci, jezera, akumulacije
  i zemljište, u koje se ispuštaju otpadne i atmosferske vode kako je utvrđeno
  u propisima iz oblasti voda;
9) sanacija, odnosno remedijacija jeste proces preduzimanja
  mera za zaustavljanje zagađenja i dalje degradacije životne sredine do nivoa
  koji je bezbedan za buduće korišćenje lokacije uključujući uređenje prostora,
  revitalizaciju i rekultivaciju prostora;
10) nasip/brana jeste objekat izgrađen za zadržavanje vode
  i rudarskog otpada unutar akumulacionog prostora;
11) javnost jeste jedno ili više fizičkih ili pravnih lica,
  i u skladu s propisima ili praksom, njihova udruženja, organizacije ili grupe;
12) zainteresovana javnost jeste javnost na koju utiče ili
  na koju može uticati ili koja ima interes pri donošenju odluka u vezi sa zaštitom
  životne sredine, shodno odredbama ove uredbe kojima se uređuje sprečavanje
  velikog udesa i informisanje javnosti i zahtev i dozvola. U smislu ove definicije
  smatra se da nevladine organizacije koje promovišu zaštitu životne sredine
  i ispunjavaju bilo koje primenjive zahteve iz propisa, imaju interes pri donošenju
  odluka;
13) operater jeste privredno društvo odnosno drugo pravno lice
  i preduzetnik, odgovorno za upravljanje rudarskim otpadom u skladu sa zakonom
  kojim se uređuje oblast rudarstva i geoloških istraživanja (u daljem tekstu:
  Zakon), uključujući i privremeno skladištenje rudarskog otpada, kao i tokom
  perioda rada deponije i nakon njenog zatvaranja;
14) držalac rudarskog otpada je proizvođač rudarskog otpada,
  odnosno privredno društvo ili drugo pravno lice i preduzetnik, koje je u posedu
  otpada, koje je steklo svojstvo nosioca eksploatacije i/ili nosioca istraživanja
  u skladu sa odredbama Zakona;
15) lokacija jeste celokupno zemljište na određenoj geografskoj
  lokaciji kojom upravlja operater i koja je pod njegovom upravljačkom kontrolom.
Član 3
Operater odlaže rudarski otpad i upravlja rudarskim otpadom
  na osnovu dozvole za upravljanje otpadom (u daljem tekstu: dozvola) koju izdaje
  ministarstvo nadležno za poslove rudarstva (u daljem tekstu: Ministarstvo)
  odnosno nadležni pokrajinski organ.
Dozvola se izdaje u skladu sa planom upravljanja rudarskim
  otpadom i drugom pratećom dokumentacijom, kojom operater definiše vrstu, način
  upravljanja i izveštavanja, kao i druge obaveze po pitanju upravljanja rudarskim
  otpadom.
Dozvola se izdaje rešenjem koje donosi Ministarstvo, odnosno
  nadležni pokrajinski organ.
Član 4
Dozvola sadrži podatke o:
1) kategoriji deponije;
2) vrsti i karakteru rudarskog otpada koji će se odlagati;
3) okvirnoj količini rudarskog otpada u m
3
, koji će biti odlagan
  na deponiji;
4) načinu odlaganja rudarskog otpada i metodama kontrole sastava
  rudarskog otpada;
5) postupku nadzora rada i održavanja deponije;
6) izveštavanju nadležnog organa o radu deponije;
7) uslovima koje operater mora ispuniti da bi se moglo pristupiti
  postupku zatvaranja deponije, kao i o sprečavanju štetnog uticaja deponije
  na životnu sredinu nakon zatvaranja;
8) roku u kojem operater mora nadležnom organu pri zatvaranju
  deponije dostaviti dokumentaciju u skladu sa odredbama ove uredbe;
9) planu upravljanja otpadom.
Član 5
Plan upravljanja rudarskim otpadom operater izrađuje u skladu
  sa ciljevima:
1) sprečavanja ili smanjivanja nastajanja rudarskog otpada
  i njegovog negativnog uticaja na životnu sredinu, posebno uzimajući u obzir:
- upravljanje rudarskim otpadom u fazi projektovanja, kao i
  prilikom odabira metode otkopavanja i pripreme mineralnih sirovina;
- promene do kojih može doći u rudarskom otpadu u vezi s povećanjem
  dostupne površine i izloženosti uslovima na površini zemlje;
- vraćanje površinskog sloja zemljišta nakon zatvaranja deponije
  ili, ako to nije izvodljivo, njegovim iskorišćenjem na nekom drugom mestu;
- upotrebu manje opasnih supstanci pri pripremi mineralnih
  sirovina;
2) podsticanja iskorišćenja rudarskog otpada recikliranjem,
  ponovnom upotrebom ili uklanjanjem takvog otpada kada je to prihvatljivo za
  životnu sredinu, u skladu sa propisima iz oblasti zaštite životne sredine;
3) osiguranja kratkotrajnog i dugotrajnog sigurnog zbrinjavanja
  rudarskog otpada razmatranjem, posebno u fazi projektovanja, upravljanja deponijama
  tokom rada i nakon zatvaranja, kao i izborom projekta koji:
- zahteva minimalno, i ako je moguće, u krajnjoj meri ne zahteva
  praćenje, kontrolu i upravljanje zatvorenim deponijama;
- sprečava ili barem svodi na najmanju moguću meru sve dugotrajne
  nepovoljne uticaje na životnu sredinu, kao što su oni koji se mogu pripisati
  širenju zagađivača putem vazduha ili vode; i
- osigurava trajnu geotehničku stabilnost svih nasipa/brana
  ili jalovišta koji su iznad prethodno postojećeg nivoa tla.
Član 6
Operater u plan upravljanja rudarskim otpadom unosi:
1) podatke o držaocu rudarskog otpada;
2) osnovne podatke o licima koja su učestvovala u izradi plana,
  o odgovornom licu, datumu izrade, potpis odgovornog lica i overu potpisa pečatom
  ovlašćene organizacije koja je izradila plan, kao i podatke o licu koje će
  upravljati deponijom;
3) opis prostora na kojem nastaje i gde se planira odlaganje
  rudarskog otpada, koji je određen, uzimajući u obzir posebne obaveze Evropske
  zajednice ili obaveze Republike Srbije u vezi sa zaštićenim područjima, i geološkim,
  hidrološkim, hidrogeološkim, seizmičkim i geotehničkim faktorima;
4) opis rudarskog ili geološkog projekta, prema kojem se izvode
  radovi za odlaganje rudarskog otpada, a koji ispunjava potrebne uslove za kratkoročno
  i dugoročno sprečavanje zagađenja zemljišta, vazduha, podzemnih ili površinskih
  voda, posebno uzimajući u obzir propise iz oblasti zagađenja izazvanog određenim
  opasnim supstancama koje se ispuštaju u vodenu sredinu i propise iz oblasti
  voda;
5) program praćenja uticaja na životnu sredinu;
6) predlog kategorije deponije u skladu s kriterijumima utvrđenim
  u članu 17. ove uredbe, i to:
- ako se zahteva deponija kategorije A, dokument kojim se dokazuje
  da će se uspostaviti politika sprečavanja velikih udesa, sistem upravljanja
  bezbednošću za njenu implementaciju i interni plan za zaštitu od udesa;
- ako operater smatra da se ne zahteva deponija kategorije
  A, dodatne podatke koji dokazuju opravdanost takvog predloga, uključujući identifikovanje
  mogućih opasnosti u slučaju nesreće;
7) karakterizaciju rudarskog otpada u skladu sa članom 16.
  ove uredbe, i izjavu o procenjenim ukupnim količinama rudarskog otpada koji
  će nastati tokom operativne faze;
8) opis proizvodnih postupaka kojima se generiše takav otpad
  i svih daljih postupaka pripreme koji će se primenjivati;
9) opis načina na koji odlaganje rudarskog otpada može štetno
  da utiče na životnu sredinu i zdravlje ljudi i preventivne mere koje je potrebno
  preduzeti kako bi se uticaj na životnu sredinu tokom rada i nakon zatvaranja
  deponije sveo na minimum i to posebno predlog mera za:
- smanjenje erozije uzrokovane vodom ili vetrom, u meri u kojoj
  je to tehnički moguće i ekonomski opravdano;
- osiguranje fizičke stabilnosti deponije, sprečavanje kratkoročnog
  i dugoročnog zagađenja zemljišta, vazduha, površinskih i/ili podzemnih voda,
  radi smanjenja moguće štete po predele na najmanju moguću meru;
- sanaciju i rekultivaciju i zatvaranje deponija;
10) predlog procedura kontrole i praćenja deponije u skladu
  sa odredbama ove uredbe;
11) predlog plana zatvaranja, uključujući i sanaciju, ukoliko
  je potrebna, procedure nakon zatvaranja i praćenje u skladu sa odredbama ove
  uredbe;
12) predlog perioda za koji se izrađuje i preispituje plan
  upravljanja rudarskim otpadom;
13) mere za sprečavanje pogoršanja stanja voda u skladu sa
  propisima iz oblasti voda, kao i mere za sprečavanje ili smanjenje zagađenja
  vazduha i zemljišta u skladu sa odredbama ove uredbe;
14) podatke o trenutnom stanju zemljišta koje može biti ugroženo
  radom deponije;
15) način izveštavanja Ministarstva, odnosno nadležnog pokrajinskog
  organa i nadležnog organa za vanredne situacije u slučaju kada operater utvrdi
  da postoje događaji koji bi mogli da ugroze stabilnost deponije ili na osnovu
  procedura kontrole i praćenja utvrdi da postoje značajni negativni efekti na
  životnu sredinu, najkasnije u roku od 48 sati nakon što utvrdi postojanje takvih
  događaja ili efekata;
16) opis internog plana za zaštitu od udesa i podatke potrebne
  za izradu eksternog plana zaštite od udesa;
17) način podmirenja troškova za preduzete mere, u cilju da
  se ispune sve obaveze iz dozvole i u pogledu deponije, uključujući i one koje
  se odnose na period nakon zatvaranja deponije, tako da postoje sredstva koja
  će biti raspoloživa u svakom trenutku za sanaciju zemljišta i drugih činioca
  životne sredine na koje je uticala deponija, kao što je opisano u planu upravljanja
  rudarskim otpadom.
Član 7
Kada operater upravlja deponijom za odlaganje inertnog rudarskog
  otpada i/ili nezagađene otkrivke koja nastaje kao posledica istraživanja i
  eksploatacije mineralnih sirovina, na koji se odnose odredbe člana 25. ove
  uredbe, izrađuje se plan upravljanja rudarskim otpadom u sklopu rudarskog i/ili
  geološkog projekta urađenog u skladu sa Zakonom.
Član 8
Zahtev za izdavanje dozvole sadrži podatke o podnosiocu zahteva,
  predlog prostora za deponiju, i podatke o rudarskom i/ili geološkom projektu
  prema kojem se izvode radovi na odlaganju rudarskog otpada.
Uz zahtev se dostavlja:
1) plan upravljanja rudarskim otpadom;
2) odgovarajući akt iz oblasti zaštite životne sredine, ako
  se zahteva procena uticaja na životnu sredinu u skladu sa propisima iz oblasti
  zaštite životne sredine;
3) odobrenja nosioca eksploatacije i/ili nosioca istraživanja.
Član 9
Ministarstvo, odnosno nadležni pokrajinski organ, odbija zahtev
  za izdavanje dozvole ako:
1) operater ne dostavi sve podatke iz člana 8. ove uredbe;
2) se utvrdi da je upravljanje rudarskim otpadom u direktnoj
  suprotnosti, ili na drugi način ometa sprovođenje odgovarajućeg plana ili planova
  upravljanja otpadom prema posebnim propisima;
3) ako se utvrdi da plan upravljanja rudarskim otpadom nije
  u izrađen u skladu sa ciljevima određenim u članu 5. ove uredbe.
Član 10
Ministarstvo, odnosno nadležni pokrajinski organ, svakih pet
  godina razmatra uslove za izdavanje dozvola i po potrebi ih ažurira na osnovu:
1) značajne promene u radu deponije ili u vezi sa odloženim
  rudarskim otpadom na osnovu izveštaja koji operater dostavlja Ministarstvu,
  odnosno nadležnom pokrajinskom organu;
2) rezultata monitoringa o kojima je izvestio operatera ili
  izveštaja geoloških i rudarskih inspekcija;
3) informacija o značajnim promenama u najboljim dostupnim
  tehnikama koje je objavila Evropska komisija.
Član 11
Podaci sadržani u dozvoli izdatoj na osnovu ove uredbe dostavljaju
  se na raspolaganje organima nadležnim za statistiku Republike Srbije i statističkim
  telima Evropske zajednice, kada se to zahteva u statističke svrhe. Podaci čisto
  komercijalne prirode, kao što su podaci o poslovnim odnosima i strukturi troškova
  operatera, nisu za objavljivanje.
Član 12
Ministarstvo, odnosno nadležni pokrajinski organ, putem javnih
  obaveštenja ili drugim odgovarajućim sredstvima, kao što su elektronski mediji
  ukoliko su na raspolaganju, na samom početku postupka izdavanja dozvole ili
  čim to postane moguće, dostavlja zainteresovanoj javnosti informacije o:
1) zahtevu za izdavanje dozvole;
2) nazivu i adresi operatera i lokaciji deponije;
3) odluci da zahtev za izdavanje dozvole podleže međusobnom
  savetovanju susednih zemalja u skladu sa čl. 21. i 22. ove uredbe;
4) podacima o nadležnim organima odgovornim za donošenje odluke,
  o nadležnim organima od kojih se mogu pribaviti odgovarajući podaci, o nadležnim
  organima kojima se mogu dostaviti primedbe ili pitanja i detaljni podaci o
  rokovima za dostavljanje primedbi ili pitanja;
5) vrsti predloženih dozvola;
6) prema potrebi, detaljima u vezi s predlogom za ažuriranje
  dozvole ili uslova dozvole;
7) vremenu i mestu gde ili medijima preko kojih se objavljuju
  informacije o dozvolama;
8) podacima u vezi sa organizacijom učestvovanja javnosti;
9) informaciju o delatnostima koje se obavljaju na lokaciji;
10) uobičajenim nazivima ili generičkim nazivima ili opštoj
  klasifikaciji opasnosti supstanci i smeša koje se nalaze u deponiji, kao i
  otpada koji bi mogao da prouzrokuje veliki udes, s navođenjem njihovih osnovnih
  opasnih svojstava;
11) opštim informacijama o prirodi opasnosti od velikih udesa,
  uključujući njihove moguće posledice za okolno stanovništvo i životnu sredinu;
12) odgovarajućim informacijama o tome kako će okolno ugroženo
  stanovništvo biti upozoreno i obavešteno u slučaju dešavanja velikog udesa;
13) odgovarajućim informacijama o merama koje stanovništvo
  iz tačke 12) ovog člana treba da preduzme i kako treba da se ponaša u slučaju
  dešavanja velikog udesa;
14) potvrdi da operater mora da uspostavi odgovarajuću saradnju
  na lokaciji, posebno sa službama za vanredne situacije, za postupanje u slučaju
  velikih udesa i radi smanjivanja njihovih posledica na najmanju meru;
15) upućivanju na eksterni plan zaštite od udesa, koji izrađuje
  organ lokalne samouprave kako bi se sprečile potencijalne posledice udesa izvan
  lokacije deponije u trenutku nesreće, u skladu sa propisima kojima se uređuju
  vanredne situacije;
16) detaljima o tome gde se mogu dobiti dodatne odgovarajuće
  informacije, u skladu sa uslovima o poverljivosti određenim ovom uredbom i
  drugim propisima.
Član 13
Ministarstvo, odnosno nadležni pokrajinski organ, preduzima
  odgovarajuće mere kako bi, u skladu sa članom 12. ove uredbe, javnost bila
  obaveštena o izvršenoj kontroli i ažuriranim uslovima za izdavanje dozvole
  u skladu sa članom 10. ove uredbe.
Član 14
Zainteresovana javnost ima pravo da dostavi svoje primedbe
  i mišljenja Ministarstvu, odnosno nadležnom pokrajinskom organu, u roku od
  15 dana od dana izdavanja obaveštenja izdatih u skladu sa odredbama člana 12.
  ove uredbe, a pre donošenja rešenja o izdavanju dozvole.
U postupku izdavanja dozvole Ministarstvo, odnosno nadležni
  pokrajinski organ, razmatra i rezultate učešća javnosti koje je sprovedeno
  u skladu sa odredbama ove uredbe.
Član 15
Ministarstvo, odnosno nadležni pokrajinski organ, obaveštava
  zainteresovanu javnost i stavlja joj na raspolaganje sadržaj dozvole, odnosno
  kopiju dozvole sa obrazloženjem na kojem se zasniva rešenje o izdavanju dozvole.
Član 16
Rudarski otpad koji se odlaže u deponiji mora se karakterizovati
  na način kojim se osigurava dugotrajna fizička i hemijska stabilnost strukture
  deponije, kao i sprečavanje velikog udesa.
Karakterizacija otpada, u skladu s kategorijom deponije, uključuje
  sledeće:
1) opis očekivanih fizičkih i hemijskih svojstava otpada koji
  će se kratkotrajno ili dugotrajno odlagati, s posebnim osvrtom na njegovu stabilnost
  ispod površine, pod uticajem atmosferskih i meteoroloških uslova, uzimajući
  u obzir vrstu mineralnih sirovina koje se istražuju odnosno eksploatišu, kao
  i svojstva i sastav otkrivke ili jalovine koji će se odlagati na deponiji;
2) klasifikaciju rudarskog otpada u skladu sa posebnim propisima
  za upravljanje otpadom o kategorijama, ispitivanju i klasifikaciji, posebno
  u vezi s njegovim opasnim karakteristikama;
3) opis reagenasa koje se koriste tokom pripreme mineralnih
  sirovina i njihove stabilnosti;
4) opis postupaka odlaganja;
5) opis sistema transporta otpada koji će se primenjivati.
Karakterizacija otpada obuhvata sledeće informacije:
1) polazne informacije;
2) geološku podlogu ležišta koje će se istraživati, odnosno
  eksploatisati;
3) karakter otpada i planirano rukovanje rudarskim otpadom;
4) geotehničko ponašanje rudarskog otpada;
5) geohemijske karakteristike i ponašanje rudarskog otpada.
Kriterijumi za definisanje inertnog otpada uzimaju se u obzir
  prilikom procene geohemijskog ponašanja otpada. Otpad koji se na osnovu tih
  kriterijuma smatra inertnim, će biti podvrgnut jedino relevantnom delu geohemijskog
  testiranja.
Informacije i podaci potrebni za karakterizaciju rudarskog
  otpada prikupljaju se tako da:
1) se koriste postojeća istraživanja i studije, uključujući
  postojeće dozvole, geološka istraživanja, slične lokacije, liste inertnog otpada,
  odgovarajuće šeme sertifikacije i slični materijali koji zadovoljavaju tehničke
  uslove iz stava 7. ovog člana;
2) se evaluira kvalitet i reprezentativnost svih informacija
  i utvrde informacije koje eventualno nedostaju;
3) kada informacije potrebne za karakterizaciju otpada nedostaju,
  se plan uzorkovanja sastavlja i uzorci se uzimaju u skladu sa tim planom uzorkovanja;
4) ispitivanje rudarskog otpada vrše stručne organizacije i
  druga pravna lica koja su akreditovana za uzrokovanje i karakterizaciju prema
  obimu ispitivanja rudarskog otpada.
Planovi uzorkovanja se zasnivaju na identifikovanim informacijama,
  prema potrebi uključujući:
1) svrhu prikupljanja podataka;
2) program testiranja i uslove uzorkovanja;
3) mesta uzorkovanja, uključujući uzimanje uzoraka iz jezgra
  bušotine, sa radnog čela, transportne trake, gomile, jezera ili druga relevantna
  mesta;
4) procedure i preporuke za potrebni broj uzoraka, veličinu,
  masu, opis i rukovanje.
5) evaluaciju pouzdanosti i kvaliteta rezultata uzorkovanja;
6) dodatne informacije, koristeći istu metodu, s tim da se
  konačan rezultat uvrštava u plan upravljanja rudarskim otpadom.
Operateri koriste sledeće tehničke uslove za karakterizaciju
  rudarskog otpada:
1) polazne opšte informacije o:
(1) delatnostima bušenja, otkopavanja ili pripreme;
(2) vrsti i opisu metoda otkopavanja i pripreme koji
  se primenjuje;
(3) vrsti planiranog proizvoda;
2) geološku podlogu ležišta i identifikaciju jedinice rudarskog
  otpada koje će biti izložene otkopavanjem i pripremom, pružanjem relevantnih
  informacija o:
(1) prirodi okolnih stena, njihovom hemijskom i mineraloškom
  sastavu, uključujući hidrotermalnu promenu mineralizovanih stena i ogoljenih
  stena;
(2) prirodi ležišta, uključujući mineralizovane stene
  ili mineralizaciju okolnih stena;
(3) tipu mineralizacije, njihovoj hemiji i mineralogiji,
  uključujući fizička svojstva kao što su gustina, poroznost, granulometrijski
  sastav, sadržaj vode, prerađeni minerali, mineralni otpad, novonastali hidrotermalni
  minerali;
(4) veličini i geometriji ležišta;
(5) razgradnji i supergenim promenama u hemijskom i
  mineraloškom smislu;
3) rudarski otpad i predviđeno postupanje sa otpadom koje uključuje
  opis prirode svih vrsta otpada koji nastaju prilikom svakog istraživanja, otkopavanja
  i pripreme, uključujući nezagađenu otkrivku, otkrivku, proslojke i jalovinu,
  navodeći informacije o sledećim elementima:
(1) poreklu otpada na lokaciji otkopavanja i postupku
  dobijanja takvog otpada kao što je istraživanje, otkopavanje, usitnjavanje,
  koncentracija;
(2) količini otpada;
(3) opisu sistema transporta otpada;
(4) opisu reagenasa koji će se koristiti tokom prerade;
(5) klasifikaciji rudarskog otpada u skladu sa propisima
  o upravljanju otpadom, uključujući opasna svojstva;
(6) kategoriji predviđene deponije, konačnom obliku
  izlaganja otpada i metodi odlaganja otpada u deponije;
4) geotehničko ponašanje rudarskog otpada i to:
(1) određivanje odgovarajućih parametara za procenu
  bitnih fizičkih karakteristika otpada uzimajući u obzir vrstu deponije;
(2) relevantni parametri koje treba uzeti u obzir su:
  krupnoća, plastičnost, gustina, sadržaj vode, stepen zbijenosti, napon smicanja,
  ugao unutrašnjeg trenja, propustljivost, koeficijent poroznosti, stišljivost
  i konsolidacija;
5) geohemijske karakteristike i ponašanje otpada i to specifikacija
  hemijskih i mineraloških karakteristika otpada i svih aditiva ili ostataka
  koji ostaju u otpadu;
6) predviđanje pojave kiselih drenažnih voda tokom vremena
  za svaku vrstu rudarskog otpada, uzimajući u obzir predviđeno postupanje, a
  posebno:
(1) za procenu proceđivanja metala, oksidnih jona i
  rastvorenih soli tokom vremena koristeći test izluživanja s obzirom na pH vrednost,
  i/ili perkolacioni test i/ili test vremenskog otpuštanja i/ili drugo odgovarajuće
  ispitivanje;
(2) za otpad koji sadrži sulfide sprovode se statička
  ili kinetička ispitivanja u svrhu određivanja kiselih drenažnih voda i rastvaranja
  metala tokom vremena.
Član 17
Rudarski otpad se klasifikuje i odlaže u deponiju kategorije
  A ako:
1) zbog kvara ili neispravnog rada, npr. rušenja jalovišta
  ili pucanja nasipa/brane, na osnovu procene rizika može doći do tehničko-tehnoloških
  nesreća-udesa, pri čemu se u obzir uzimaju faktori kao što su sadašnja ili
  buduća veličina, lokacija i uticaj na životnu sredinu; ili
2) je klasifikovan kao opasan otpad u skladu sa propisima za
  upravljanje otpadom iznad određene granične vrednosti; ili
3) sadrži supstance ili smeše koje su klasifikovane kao opasne
  na osnovu propisa za upravljanje otpadom iznad određene granične vrednosti.
Deponije se klasifikuju u kategoriju A u skladu sa stavom 1.
  tačka 1) ovog člana, ako zbog gubitka celovitosti konstrukcije ili neispravnog
  rada deponije posledice, kratkoročno i dugoročno, mogu dovesti do:
1) nezanemarljive mogućnosti gubitka ljudskih života;
2) ozbiljne opasnosti po zdravlje ljudi;
3) ozbiljne opasnosti po životnu sredinu.
U svrhu klasifikacije iz stava 2. ovog člana prilikom ocene
  potencijalne opasnosti koju predstavlja deponija u obzir se uzima celokupno
  vreme razdoblja rada deponije, uključujući i fazu nakon zatvaranja.
U smislu ovog člana celovitost konstrukcije deponije znači
  njegovu sposobnost da zadrži otpad unutar nasipa na način za koji je projektovano.
Gubitak celovitosti konstrukcije obuhvata sve moguće mehanizme
  kvara koji su bitni za konstrukciju predmetnih deponija.
Ocena posledica gubitka celovitosti konstrukcije obuhvata trenutni
  uticaj bilo kog materijala koji se prevozi iz deponije kao posledica kvara
  i posledičnih kratkoročnih i dugoročnih efekata.
U smislu ovog člana, neispravan rad deponije znači svako funkcionisanje
  koje može dovesti do velikih udesa, uključujući neuspeh u sprovođenju mera
  zaštite životne sredine ili pogrešan ili nedovoljno razrađen projekat deponije.
Procena ispuštanja zagađujućih materija kao rezultat neispravnog
  rada obuhvata efekte kratkotrajnih ispuštanja velikih koncentracija, kao i
  dugotrajno ispuštanje zagađujućih materija, razdoblje u kom je deponija u pogonu
  kao i dugoročno razdoblje nakon zatvaranja i uključuje ocenu potencijalnih
  opasnosti koje predstavljaju deponije koje sadrže reaktivan otpad, bez obzira
  na klasifikaciju otpada kao opasnog ili neopasnog u skladu sa propisima za
  upravljanje otpadom.
Ministarstvo, odnosno nadležni pokrajinski organ, procenjuje
  posledice kvara zbog gubitka celovitosti konstrukcije ili neispravnog rada
  deponije u skladu sa st. 10, 11. i 12. ovog člana.
Mogućnost gubitka života ili opasnost po zdravlje ljudi smatraće
  se zanemarljivim ili lakšom opasnošću ako se ne očekuje da drugi ljudi, trajno
  ili tokom dužeg razdoblja prisutni u zahvaćenom području, osim radnika koji
  upravljaju deponijom, mogu biti zahvaćeni. Povrede koje uzrokuju invalidnost
  ili dugotrajno narušeno zdravlje smatraju se ozbiljnom opasnošću po zdravlje
  ljudi.
Potencijalna opasnost po životnu sredinu ne smatra se ozbiljnom
  ako:
1) se intenzitet snage mogućeg izvora zagađenja značajno smanjuje
  u kratkom razdoblju;
2) kvar ne dovodi do bilo kakve trajne ili dugotrajne štete
  po životnu sredinu;
3) se zahvaćeno okruženje može vratiti u prvobitno stanje kroz
  manje čišćenje i sanaciju.
Prilikom utvrđivanja mogućnosti za gubitak ljudskih života
  ili opasnosti po zdravlje ljudi ili po životnu sredinu, posebne procene razmera
  potencijalnih uticaja se uzimaju u obzir u kontekstu lanca izvor-putanja-recipijent.
  Kada ne postoji putanja kretanja između izvora i recipijenta, predmetna deponija
  se ne klasifikuje u kategoriju A na osnovu kvara zbog gubitka celovitosti konstrukcije
  ili neispravnog rada.
U slučaju gubitka celovitosti konstrukcije brane na jalovištu,
  smatraće se da su ljudski životi u opasnosti kada nivo vode ili mulja dostigne
  visinu od najmanje 0,7 m iznad tla ili kada brzina vode ili mulja pređe 0,5
  m/s.
Procena mogućnosti gubitka života i opasnosti po zdravlje ljudi
  obuhvata najmanje sledeće faktore:
1) veličinu i karakteristike deponije uključujući projekat
  deponije;
2) kvantitet i kvalitet zajedno sa fizičkim i hemijskim svojstvima
  otpada u deponiji;
3) topografiju prostora deponije, uključujući karakteristike
  deponovanja;
4) vreme kretanja mogućeg vodenog talasa do područja gde su
  prisutni ljudi;
5) brzina širenja vodenog talasa;
6) predviđena visina vode ili mulja;
7) brzina rasta nivoa vode ili mulja;
8) sve bitne faktore specifične za lokaciju koji mogu da utiču
  na mogućnost gubitka života ili predstavljaju opasnost po zdravlje ljudi.
U slučaju klizanja otpada, smatra se da svaka masa otpada u
  pokretu predstavlja opasnost po život ljudi, ako se ljudi nalaze unutar dometa
  mase otpada u pokretu.
Procena mogućnosti gubitka života i opasnosti po zdravlje ljudi,
  pri pojavi klizišta, obuhvata najmanje sledeće faktore:
1) veličinu i karakteristike deponije uključujući projekat
  deponije;
2) kvantitet i kvalitet zajedno sa fizičkim i hemijskim svojstvima
  otpada u deponiji;
3) ugao nagiba jalovišta;
4) mogućnost sakupljanja podzemnih voda unutar jalovišta;
5) stabilnost podloge;
6) topografiju;
7) blizinu vodotokova, građevina, zgrada;
8) rudarske radove;
9) sve druge faktore specifične za lokaciju koji značajno mogu
  da doprinesu riziku koji predstavlja deponija.
Granična vrednost navedena u stavu 1. tačka 2) ovog člana određuje
  se kao odnos masa, kao suve materije, za:
1) sav rudarski otpad razvrstan kao opasan u skladu sa propisima
  za upravljanje otpadom i za koji postoji verovatnoća da će biti prisutan u
  deponiji na kraju predviđenog razdoblja rada, i
2) rudarski otpad za koji postoji verovatnoća da će biti prisutan
  u deponiji na kraju predviđenog razdoblja rada.
Kada odnos iz stava 17. ovog člana prelazi 50% deponija će
  biti klasifikovana kao kategorija A.
Kada je odnos iz stava 17. ovog člana između 5% i 50%, deponija
  se klasifikuje u kategoriju A. Izuzetno, takva deponija se ne može svrstati
  u kategoriju A, ako je to opravdano na osnovu procene rizika za određenu lokaciju,
  s posebnim fokusom na efektima opasnog otpada, a koja se sprovodi kao deo kategorizacije
  na osnovu posledica kvara zbog gubitka celovitosti ili neispravnog rada, i
  dokazujući da deponija ne treba da bude svrstana u kategoriju A na osnovu sadržaja
  opasnog otpada.
Kada je odnos iz stava 17. ovog člana manji od 5%, tada se
  deponija ne klasifikuje u kategoriju A na osnovu sadržaja opasnog otpada.
Ministarstvo, odnosno nadležni pokrajinski organ, procenjuje
  da li je ispunjen kriterijum utvrđen u stavu 1. tačka 3) ovog člana u skladu
  sa vrednostima navedenim u st. 22-24. ovog člana.
Za planirana jalovišta koristi se sledeća metoda:
1) sastavlja se popis reagenasa koji se koriste u pripremi
  i koji se zatim ispuštaju zajedno sa otpadnim muljem u jalovište;
2) za svaki reagens se unapred procenjuju godišnje količine
  koje se koriste u procesima, za svaku planiranu godinu rada;
3) za svaki reagens se utvrđuje da li se radi o opasnoj supstanci
  ili opasnoj smeši u smislu propisa iz oblasti upravljanja hemikalijama;
4) za svaku planiranu godinu rada, godišnje povećanje akumulirane
  vode (ΔQ
i
) u jalovištu izračunava se,
  u stabilnim uslovima, prema formuli datoj u stavu 27. ovog člana;
5) za svaku opasnu supstancu ili smešu koje se identifikuju
  u skladu sa tačkom 3) ovog stava, maksimalna godišnja koncentracija (C
max
)
  u vodenoj fazi procenjuje se u skladu s formulom utvrđenom u stavu 28. ovog
  člana. Ako se, na osnovu procene najvećih godišnjih koncentracija (C
max
),
  vodena faza smatra "opasnom" u smislu propisa iz oblasti voda, deponija
  se klasifikuje kao kategorija A.
Klasifikacija jalovišta se zasniva na metodologiji utvrđenoj
  u stavu 22. ovog člana ili na direktnoj hemijskoj analizi vode i čvrstih materija
  koje se nalaze u jalovištu. Ukoliko se vodena faza i njen sadržaj smatraju
  opasnim u smislu posebnih propisa iz oblasti voda jalovište se klasifikuje
  kao kategorija A.
U slučajevima kada se metali izdvajaju iz gomila rude luženjem,
  vrše se provere na opasne supstance prilikom zatvaranja na osnovu popisa korišćenih
  hemikalija i zaostalih koncentracija tih hemikalija nakon završenog luženja.
  Ako se takve procedne vode smatraju opasnim u smislu propisa iz oblasti voda
  deponija se klasifikuje kao kategorija A.
Odredbe st. 17 - 24. ovog člana ne primenjuju se na deponije
  koje sadrže isključivo inertni otpad ili nezagađenu otkrivku.
Preispitivanje kategorizacije sprovodi Ministarstvo, odnosno
  nadležni pokrajinski organ, ako je dozvola znatno izmenjena ili su značajno
  promenjeni radni uslovi i sprovodi se najkasnije na kraju razdoblja rada deponije.
Formula za izračunavanje prosečnog godišnjeg povećanja vode
  u jalovištu ΔQ je:
gde je:
ΔQ
i
= godišnje povećanje
  vode u akumulaciji za skupljanje jalovine (m
3
/god) tokom godine ‘i’ ;
ΔΜ
i
= godišnja masa jalovine
  koja se deponuje (tona suve mase/godina) tokom godine ‘i’;
D = prosečna suva zapreminska gustina deponovane jalovine (u
  t/m
3
);
P = prosečna poroznost nataložene jalovine (m
3
/m
3
)
  definisana kao odnos zapremine pora prema ukupnoj zapremini deponovane jalovine;
s tim da ako tačni podaci nisu dostupni, treba koristiti zadate
  vrednosti 1,4 t/m
3
za nasipnu zapreminsku
  gustinu i 0,5 m
3
/m
3
za
  poroznost.
Procena maksimalne koncentracije u vodenoj fazi C
max
je:
gde je:
C
i
= godišnja masa svake
  supstance i smeše kao što je utvrđeno u stavu 22. tač. 2) i 3) ovog člana,
  koji se ispuštaju u deponiju tokom godine ‘i’.
Član 18
Nakon zatvaranja deponije, a u periodu određenom u skladu sa
  odredbama ove uredbe, operater je dužan da:
1) obaveštava, bez odlaganja, Ministarstvo, odnosno nadležni
  pokrajinski organ i organ nadležan za poslove zaštite životne sredine, o svim
  događajima ili razvoju događaja koji bi mogli da utiču na stabilnost deponije,
  kao i o svim značajnim štetnim uticajima na životnu sredinu koji su otkriveni
  postupcima kontrole i praćenja;
2) sprovodi, prema potrebi, interni plan za zaštitu od udesa
  za deponije kategorije A, osim za deponije rudarskog otpada na koje se primenjuju
  propisi kojima se uređuje zaštita od hemijskog udesa;
3) pridržava se svih drugih uputstava nadležnog organa u vezi
  sa korektivnim merama koje je potrebno preduzeti;
4) prihvata finansijsku odgovornost za troškove vezane za realizaciju
  mera iz tač. 2) i 3) ovog člana;
5) dostavlja na zahtev i u rokovima koje odredi Ministarstvo,
  odnosno nadležni pokrajinski organ, na temelju ukupnih podataka, sve rezultate
  praćenja kojima se dokazuje da je ispunio uslove iz dozvole i koji doprinose
  saznanjima o rudarskom otpadu i deponiji.
Član 19
Prilikom dostavljanja dokumentacije Ministarstvu, odnosno nadležnom
  pokrajinskom organu, u svrhu ispunjenja standarda zaštite životne sredine,
  operater dostavlja dokaze, pre početka rada i tokom rada deponije, kojima se
  dokazuje, prema potrebi, usklađenost sa propisima iz oblasti voda i zagađenja
  zemljišta, i to:
1) procena mogućnosti nastajanja procednih voda, uključujući
  sadržaj zagađujućih materija u procednim vodama, u otpadu nastalom tokom rada
  deponije i utvrđeni bilans vode te deponije;
2) sprečavanje ili smanjenje na najmanju moguću meru nastajanja
  procednih voda i zagađenja površinskih i podzemnih voda i zemljišta rudarskim
  otpadom;
3) skupljanje i tretman zagađenih i procednih voda iz deponije
  za upravljanje rudarskim otpadom do ispunjavanja odgovarajućih normi za njihovo
  ispuštanje u vodni recipijent;
4) preduzimanje odgovarajućih mera sprečavanja ili smanjenja
  emisije praškastih materija i gasa.
Član 20
Ministarstvo, odnosno nadležni pokrajinski organ, može da ograniči
  ili odustane od usaglašavanja sa zahtevima iz člana 19. tač. 2) i 3) ove uredbe,
  tokom operativne faze i faze nakon zatvaranja deponije, na osnovu procene uticaja
  deponije na životnu sredinu, posebno uzimajući u obzir propise za granične
  vrednosti emisije zagađujućih materija u vode i može da odluči da:
1) prikupljanje i tretman procednih voda nije neophodan; ili
2) da je utvrđeno da deponija ne predstavlja potencijalnu opasnost
  za zemljište, podzemne vode i površinske vode.
Član 21
Ministarstvo, odnosno nadležni pokrajinski organ, dostavlja
  informacije iz dozvole drugoj državi u isto vreme kada se te informacije stavljaju
  na raspolaganje državljanima Republike Srbije ako oceni da rad deponije kategorije
  A može imati značajne nepovoljne efekte na životnu sredinu u drugoj državi
  i opasnost po ljudsko zdravlje u toj državi ili ako druga država koja može
  imati značajne nepovoljne efekte na životnu sredinu i opasnost po ljudsko zdravlje
  to zahteva, s tim da navedene informacije služe kao osnov za konsultacije koje
  su potrebne u vezi bilaternih odnosa između dve države na recipročnoj i odgovarajućoj
  osnovi.
U okviru svojih bilateralnih odnosa Ministarstvo, odnosno nadležni
  pokrajinski organ će osigurati da se, u slučajevima iz stava 1. ovog člana
  i zainteresovanoj javnosti države koja bi mogla biti izložena značajnom uticaju
  na životnu sredinu ostavi dovoljno vremena kako bi imala pravo da dostavi primedbe
  pre nego što donese odluku o izdavanju dozvole.
Član 22
Ministarstvo, odnosno nadležni organ pokrajinski organ i nadležni
  organ za vanredne situacije, su obavezni da u slučaju velikog udesa koji uključuje
  deponiju, u skladu sa članom 21. ove uredbe, odmah dostave drugoj državi podatke
  koje je operater dostavio Ministarstvu, odnosno nadležnom pokrajinskom organu,
  organu nadležnom za zaštitu životne sredine i organu nadležnom za vanredne
  situacije, kako bi se posledice udesa po ljudsko zdravlje smanjile na najmanju
  meru i kako bi se procenio i na najmanju meru smanjio obim stvarne i moguće
  štete na životnu sredinu.
Član 23
Odredbe ove uredbe primenjuju se ukoliko se rudarski otpad
  odlaže na deponijama određenim u ovoj uredbi kao:
- deponije kategorije A;
- deponije na kojima se odlaže opasni rudarski otpad duže od
  šest meseci;
- deponije za odlaganje neopasnog neinertnog rudarskog otpada
  duže od jedne godine;
- deponije za odlaganje nezagađene otkrivke, neopasnog rudarskog
  otpada nastalog geološkim istraživanjem i otpada nastalog obogaćivanjem, obradom
  ili skladištenjem treseta i inertnog otpada duže od tri godine.
Član 24
Odredbe ove uredbe ne primenjuju se na:
- rudarski otpad koji se generiše tokom geološkog istraživanja,
  otkopavanja i pripreme mineralnih sirovina i rada kamenoloma, ali koji ne predstavlja
  direktan rezultat tih operacija;
- utiskivanje vode i ponovno utiskivanje iscrpljenje podzemne
  vode, uključujući slojnu vodu;
- rudarski otpad nastao tokom geoloških istraživanja mineralnih
  sirovina, rada kamenoloma, kao i na naftnu isplaku, ukoliko se odlaže izvan
  eksploatacionih polja.
Član 25
Odredbe ove uredbe ne primenjuju se na upravljanje inertnim
  otpadom i nezagađenom otkrivkom koji su nastali kao posledica geoloških istraživanja,
  otkopavanja, pripreme i skladištenja nemetaličnih mineralnih sirovina sa kamenoloma,
  kao i otpada nastalog otkopavanjem, obradom, pripremom i skladištenjem treseta,
  osim ako se ne skladište u deponije određene u ovoj uredbi kao deponije kategorije
  A.
Član 26
Odredbe ove uredbe ne primenjuju se na upravljanje neopasnim
  otpadom nastalim istraživanjem mineralnih sirovina, osim nafte i evaporita,
  gipsa i anhidrida, kao i otpada nastalog odlaganjem nezagađene otkrivke i otpada
  nastalog otkopavanjem, obradom i skladištenjem treseta.
Član 27
Odredbe čl. 19, 20, 21. i 22. ove uredbe ne primenjuju se na
  neopasni otpad koji nema svojstvo inertnog otpada, osim ako se ne zbrinjava
  u deponije određene u ovoj uredbi kao deponije kategorije A.
Član 28
Novčanom kaznom od 1.500.000 do 3.000.000 dinara kazniće se
  za privredni prestup pravno lice - operater, ako:
1) ne obavlja poslove u skladu sa članom 3. ove uredbe;
2) ne vrši preispitivanje plana upravljanja rudarskim otpadom
  (član 6. tačka 12);
3) ne postupa u skladu sa odredbama člana 16. ove uredbe;
4) ne sprovodi interni plan za zaštitu od udesa za deponije
  kategorije A (član 18. tačka 2).
Član 29
Novčanom kaznom od 500.000 do 2.000.000 dinara kazniće se za
  prekršaj pravno lice - operater, ako:
1) nakon zatvaranja deponije ne postupa u skladu sa odredbama
  člana 18. tač. 1) i 3) do 5) ove uredbe;
2) ne postupa u skladu sa odredbama člana 19. ove uredbe.
Novčanom kaznom u iznosu od 50.000 do 150.000 dinara kazniće
  se fizičko lice ili odgovorno lice u pravnom licu za prekršaj iz stava 1. ovog
  člana.
Novčanom kaznom u iznosu od 10.000 do 500.000 dinara kazniće
  se preduzetnik - operater za prekršaj iz stava 1. ovog člana.
Član 30
Privredna društva odnosno druga pravna lica i preduzetnici,
  koja upravljaju otpadom koji se stvara tokom geoloških istraživanja, eksploatacije,
  pripreme i skladištenja mineralnih sirovina, dužni su da usklade svoje poslovanje
  sa odredbama ove uredbe u roku od dve godine od dana početka primene ove uredbe.
Član 31
Ova uredba stupa na snagu osmog dana od dana objavljivanja
  u "Službenom glasniku Republike Srbije", a primenjuje se od 1. januara
  2020. godine.