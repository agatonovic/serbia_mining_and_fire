Title: PRAVILNIKO STRUČNOM SPORTSKOM ISPITU
URL: https://www.paragraf.rs/propisi/pravilnik-o-strucnom-sportskom-ispitu.html
Extracted: 2025-07-06T23:14:10.029101
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O STRUČNOM SPORTSKOM ISPITU
("Sl. glasnik RS", br. 65/2024)
Član 1
Ovim pravilnikom utvrđuju se program, sadržaj, način i troškovi polaganja stručnog sportskog ispita, obrazac uverenja o položenom stručnom sportskom ispitu i druga pitanja u vezi sa stručnim sportskim ispitom.
Član 2
Polaganje stručnog sportskog ispita može da prijavi svako lice koje ima status sportskog stručnjaka ili stručnjaka u sportu (u daljem tekstu: kandidat), u skladu sa članom 21. st. 2. i 4. Zakona o sportu (u daljem tekstu: Zakon) i pravilnikom kojim je uređena nomenklatura sportskih zvanja i zanimanja iz člana 26. Zakona.
Status sportskog stručnjaka dokazuje se odgovarajućom diplomom, odnosno uverenjem izdatim od strane ovlašćenih ustanova i organizacija, i potvrdom izdatom od strane ovlašćenih organizacija u oblasti sporta o ispunjenosti dodatnih uslova za sticanje određenog sportskog zvanja utvrđenih pravilnikom kojim je uređena nomenklatura sportskih zvanja i zanimanja.
Status stručnjaka u sportu dokazuje se odgovarajućom diplomom i potvrdom organizacije u oblasti sporta o angažovanju (na osnovu ugovora, učlanjenja, obavljanja funkcije) u ostvarivanju sportskih aktivnosti i delatnosti organizacije, u skladu sa članom 25. stav 4. Zakona.
Diploma, uverenje i potvrda iz st. 2. i 3. ovog člana podnose se u overenoj kopiji.
Termini kojima su u ovom pravilniku označena lica koja učestvuju u polaganju stručnog sportskog ispita, izraženi u gramatičkom muškom roku, podrazumevaju prirodni muški i ženski rod lica na koja se odnose.
Član 3
Stručni sportski ispit polaže se u skladu sa Programom za polaganje stručnog sportskog ispita (u daljem tekstu: Program), koji sadrži gradivo za polaganje ispita iz oblasti koje su od značaja za rad organizacija u oblasti sporta iz člana 99. stav 6. Zakona i literaturu za spremanje ispita i odštampan je kao Prilog uz ovaj pravilnik i čini njegov sastavni deo.
Član 4
Stručni sportski ispit polaže se pred Komisijom za polaganje stručnog sportskog ispita (u daljem tekstu: Komisija) koju rešenjem obrazuje ministar nadležan za sport (u daljem tekstu: Ministar) iz reda istaknutih stručnjaka u oblasti sporta.
Pod istaknutim sportskim stručnjakom i stručnjakom u sportu smatra se, u smislu ovog pravilnika, sportski stručnjak i stručnjak u sportu sa visokoškolskim akademskim obrazovanjem od najmanje 240 ESPB bodova, odnosno osnovnim studijama u trajanju od najmanje četiri godine, koji poseduje značajno iskustvo u radu organizacija u oblasti sporta ili državnih organa i organizacija u oblasti sporta i čije akademsko, odnosno sportsko zvanje odgovara Programu utvrđenom ovim pravilnikom.
Komisija ima predsednika i dva člana.
Predsednik i članovi Komisije imaju zamenike.
Ministar rešenjem o obrazovanju Komisije određuje i sekretara i zamenika sekretara Komisije iz reda zaposlenih u ministarstvu nadležnom za sport (u daljem tekstu: Ministarstvo).
Komisija se obrazuje na period od dve godine.
Rad Komisije je javan.
Komisija donosi odluke većinom glasova svih članova Komisije.
Član 5
Administrativne i organizacione i sa njima povezane stručne i tehničke poslove u vezi sa organizovanjem i sprovođenjem ispita za Komisiju, obavlja sekretar Komisije i Ministarstvo.
Ministarstvo može odlučiti da se deo poslova iz stava 1. ovog člana obavi u saradnji sa Olimpijskim komitetom Srbije i Sportskim savezom Srbije.
Za vreme odsustva ili sprečenosti sekretara Komisije, zamenik sekretara Komisije obavlja poslove sekretara Komisije.
Sekretar Komisije naročito:
1) utvrđuje spisak prijavljenih lica za polaganje stručnog sportskog ispita (u daljem tekstu: kandidati);
2) utvrđuje da li kandidati ispunjavaju uslove propisane za polaganje stručnog sportskog, priprema predlog rešenja i obaveštava kandidate kome je odobreno polaganje ispita o datumu, mestu i vremenu polaganja ispita;
3) vodi računa o objavljivanju mesta, dana i vremena polaganja ispita;
4) upoznaje kandidate/kandidatkinje koji pristupe polaganju ispita o njihovim pravima i obavezama;
5) vodi zapisnik o polaganju ispita.
Član 6
Predsednik Komisije rukovodi radom Komisije i obezbeđuje da se rad odvija u skladu sa ovim pravilnikom.
Za vreme odsustva ili sprečenosti predsednika Komisije, poslove iz stava 1. ovog člana obavlja zamenik predsednika Komisije.
Član 7
Prijava za polaganje ispita sadrži zahtev za polaganje ispita i podnosi se na Obrascu 1, koji je odštampan uz ovaj pravilnik i čini njegov sastavi deo.
Prijava iz stava 1. ovog člana sadrži podatke o kandidatu:
1) ime, ime jednog roditelja i prezime;
2) datum i mesto rođenja;
3) stručni/akademski naziv;
4) sportsko zvanje;
5) kontakt telefon, kontakt poštanska adresa i kontakt adresa elektronske pošte;
6) broj lične karte ili putne isprave.
Uz prijavu za polaganje stručnog sportskog ispita podnose se dokazi o statusu sportskog stručnjaka ili stručnjaka u sportu, u skladu sa članom 2. st. 2-4. ovog pravilnika;
Obrazac zahteva iz stava 1. ovog člana preuzima se na zvaničnoj internet stranici Ministarstva.
Prijave za polaganje ispita podnose se u skladu sa objavljenim obaveštenjem Ministarstva o ispitnim rokovima.
Prijavu za polaganje stručnog sportskog ispita podnosi organizacija u oblasti sporta u kojoj je kandidat angažovan (ugovorom, učlanjenjem, obavljanje funkcije) ili sam kandidat.
Uz prijavu za polaganja stručnog sportskog ispita plaća se republička administrativna taksa, u skladu za zakonom kojim su uređene republičke administrativne takse.
Obavezu plaćanja republičke administrativne takse iz stava 7. ovog člana mogu preuzeti organizacije u oblasti sporta u kojima je kandidat angažovan.
Član 8
Nakon prijema prijave za polaganje stručnog sportskog ispita sa svom potrebnom dokumentacijom propisanom ovim pravilnikom, Ministarstvo rešenjem odlučuje o odobrenju zahteva za polaganje stručnog sportskog ispita, i kandidatu koji je prijavio ispit uz rešenje dostavlja obaveštenje o datumu, vremenu i mestu polaganja stručnog sportskog ispita.
Član 9
Ispiti se organizuju po pravilu u februarskom i novembarskom ispitnom roku.
Izuzetno od ispitnih rokova propisanih u stavu 1. ovog člana, ministar može, vodeći računa o potrebi organizacija iz člana 99. stav 6. Zakona, odrediti dodatne ispitne rokove.
Obaveštenje o održavanju ispitnih rokova objavljuje se na internet stranici Ministarstva.
Mesto, vreme i raspored ispita unutar ispitnog roka utvrđuje predsednik Komisije, u dogovoru sa Ministarstvom.
Ispit se u okviru ispitnog roka može organizovati i u grupama, zavisno od broja prijavljenih kandidata.
Član 10
Pre početka polaganja stručnog sportskog ispita utvrđuje se identitet kandidata uvidom u ličnu kartu ili drugu ličnu ispravu i kandidati se upoznaju sa pravilima kojih se moraju pridržavati tokom ispita.
Član 11
Na stručnom sportskom ispitu kandidat odgovara na 30 pitanja sačinjenih u obliku zatvorenog testa (pitanja s ponuđenim odgovorima), i to po 10 pitanja iz svake od tri oblasti utvrđenih Programom.
Test se izrađuje kao pisani test ili test na koji se odgovara elektronskim putem.
U jednom ispitnom roku, zavisno od broja prijavljenih kandidata pripremiće se jedan ili više testova.
Predsednik Komisije poverava sastavljanje pitanja za test pojedinim članovima Komisije i utvrđuje konačni sadržaj testa.
Ispitu mogu prisustvovati samo članovi Komisije i sekretar Komisije.
Prostoriju u kojoj se polaže kandidat može da napušta samo iz opravdanih razloga i uz nadzor sekretara Komisije.
Ispit traje najduže sat i po od momenta kada je test uručen kandidatu, odnosno od momenta kada je objavljen početak odgovaranja na testu elektronskim putem.
Kandidat je dužan da sekretaru Komisije pisani test preda, odnosno da prekine sa odgovaranjem na testu elektronskim putem najkasnije čim istekne vreme određeno za izradu zadatka.
Kandidat je dužan da posle predaje testa napusti prostoriju u kojoj se ispit održava.
Pismeni test kandidati rade pod šifrom, tako da identitet kandidata nije poznat pre okončanja postupka ocenjivanja.
Kandidat koji koristi nedozvoljeni materijal, ili se dogovara sa drugim kandidatima, biće odlukom predsednika Komisije udaljen sa ispita i smatraće se da ga nije položio.
U slučaju da postoji tehnički problem sa računarom, kada se ispit polaže elektronskim putem, ako se taj tehnički problem otkloni u roku od petnaest minuta ispit se nastavlja, a ako se ne otkloni za to vreme, ispit se za tog kandidata prekida i održava u roku koji odredbi predsednik Komisije i koji ne može biti duži od tri dana od dana prekida ispita.
Član 12
Ispitni test ocenjuje Komisija.
Konačne ocene za ispit su "položio" ili "nije položio".
Smatra se da je kandidat položio ispit ukoliko je tačno odgovorio na najmanje 70% od ukupnog broja postavljenih pitanja u testu.
Utvrđivanje identiteta kandidata vrši se otvaranjem šifre nakon utvrđivanja konačnih rezultata, odnosno konačne ocene na pismenom ispitu.
Član 13
Na pismeni zahtev kandidata sekretar Komisije može odložiti polaganje ispita, zbog bolesti kandidata ili drugih opravdanih razloga.
Kandidat kome je odloženo polaganje ispita dužan je da pristupi polaganju ispita u prvom narednom ispitnom roku.
Jednom odloženi ispit ne može se ponovo odložiti.
Član 14
Kandidat koji smatra da njegov uspeh na ispitu nije pravilno ocenjen ima pravo prigovora Komisiji u roku od 24 časa posle saopštenja rezultata o polaganju stručnog sportskog ispita.
O prigovoru odlučuje Komisija pred kojom je kandidat polagao ispit. Komisija odlučuje o prigovoru u roku od 24 časa od prijema prigovora.
Ako Komisija utvrdi da je prigovor iz stava 1. ovog člana opravdan, kandidat koji je izjavio prigovor ponovo polaže ispit u vreme koje mu saopštava predsednik Komisije.
Član 15
O polaganju stručnog sportskog ispita vodi se zapisnik.
Zapisnik vodi sekretar Komisije.
Zapisnik potpisuju predsednik, članovi Komisije i sekretar Komisije.
U zapisnik se unose podaci o: ispitnom roku u kome je obavljen ispit; predsedniku, članovima i sekretaru ispitne komisije; broju rešenja Ministarstva kojim je obrazovana ispitna komisija; vrsti testa (pisani test ili elektronski test); datumu i vremenu održavanja ispita; mestu gde je ispit održan; broju grupe u kojoj su kandidati polagali ispit, ako je ispit u ispitnom roku obavljen u više grupa; prezimenu, imenu jednog roditelja i imenu kandidata koji su ispit polagali; brojevima rešenja kojima su kandidatima odobrena polaganja stručnog sportskog ispita; oceni dobijenoj na testu; napomenama u vezi polaganja ispita od strane određenog kandidata.
Zapisniku se prilažu pismeni testovi kandidata, ako je ispit održan pismenim putem, odnosno snimljen elektronski zapis testova, ako je ispit održan elektronskim putem.
Zapisnik o polaganju stručnog sportskog ispita dat je na Obrascu 2, koji je odštampan uz ovaj pravilnik i čini njegov sastavni deo.
Član 16
O položenom stručnom sportskom ispitu izdaje se uverenje u roku od 15 dana od dana položenog ispita.
Uverenje o položenom stručnom sportskom ispitu izdaje Ministarstvo.
Član 17
U uverenje o položenom stručnom sportskom ispitu unose se sledeći podaci:
1) naziv i mali grb Republike Srbije;
2) naziv Ministarstva;
3) podaci o kandidatu:
- ime, ime jednog roditelja i prezime,
- datum i mesto rođenja,
- stručni/akademski naziv,
- sportsko zvanje,
- datum položenog stručnog sportskog ispita,
- postignut uspeh na ispitu (položio);
4) broj i datum rešenja o obrazovanju ispitne komisije;
5) broj uverenja pod kojim je zaveden u evidenciji;
6) datum izdavanja uverenja;
7) potpis predsednika Komisije.
Uverenje iz stava 1. ovog člana overava se pečatom Ministarstva.
Uverenje o položenom stručnom sportskom ispitu dato je na Obrascu 3, koji odštampan uz ovaj pravilnik i čini njegov sastavni deo.
Član 18
Polaganje stručnog sportskog ispita u skladu sa ovim pravilnikom počinje od februarskog ispitnog roka 2025. godine.
Član 19
Danom stupanja na snagu ovog pravilnika prestaje da važi Pravilnik o stručnom sportskom ispitu ("Službeni glasnik RS", broj 7/18).
Član 20
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Prilog
PROGRAM ZA POLAGANJE STRUČNOG SPORTSKOG ISPITA
Program za polaganje stručnog sportskog ispita obuhvata sledeće oblasti:
1. Pravni izvori u oblasti sporta i sistem sporta u Republici Srbiji
1) Pravna izvori: Mesto sporta u Ustavu Republike Srbije. Zakonodavstvo u oblasti sporta (Zakon o sportu, Zakon o sprečavanju dopinga u sportu, Zakon o sprečavanju nasilja i nedoličnog ponašanja na sportskim priredbama, Zakon o javnim skijalištima). Sport u krivičnom zakonodavstvu (doping, nameštanje sportskih rezultata, nasilničko ponašanje). Sport u poreskim i finansijskim propisima (porez na dohodak građana, porez na dodatu vrednost, porez na imovinu, podnošenje finansijskih izveštaja, obaveza fiskalizacije). Odredbe od značaja za sport u opštem zakonodavstvu. Podzakonska akta iz Zakona o sportu. Pravna obaveznost sportskih pravila. Konvencije u oblasti sporta i principi utvrđeni u dokumentima međunarodnih organizacija čija je članica Republika Srbije.
2) Elementi sistema sporta: Sporta grane i oblasti sporta, sportske discipline u okviru grana i oblasti sporta. Sportske grane od posebnog značaja za Republiku Srbiju. Amaterski i profesionalni sport. Kategorizacija sportova. Učesnici u sistemu sporta.
3) Fizička lica u sistemu sporta: Sportisti (profesionalni sportisti i sportisti amateri; vrste ugovora i zaključenje ugovora između sportista i sportskih organizacija; kategorisanje sportista; zdravstveni pregledi sportista; zaštita maloletnih sportista; zabrana diskriminacije). Sportski stručnjaci (pojam stručnog rada u sportu; uslovi za status sportskog stručnjaka; dozvola za rad sportskog stručnjaka; vrste ugovora i zaključenje ugovora između sportskih stručnjaka i sportskih organizacija; stručno usavršavanje sportskih stručnjaka; zdravstveni pregledi sportskih stručnjaka; nadzor nad stručnim radom; zabrana diskriminacije; kategorizacija sportskih stručnjaka;
4) Pravna lica u sistemu sporta: Sportske organizacije (osnivanje sportskog udruženja; organi i zastupnici sportskog udruženje i principi dobre uprave u sportu; članstvo u sportskom udruženju; statusne promene, promene pravnog oblika i prestanak rada; registracija sportskog udruženja; sudsko i arbitražno rešavanje sporova; imovina; sportska privredna društva; uslovi za obavljanje sportskih aktivnosti i sportskih delatnosti; odgovornost za prouzrokovanu štetu u obavljanju sportskih aktivnosti i sportskih delatnosti; obaveza upisa u nacionalnu evidenciju u oblasti sporta). Sportska društva. Granski sportski savezi (ciljevi osnivanja; uslovi za osnivanje; članstvo; uslovi za obavljanje sportskih aktivnosti i sportskih delatnosti; sticanje statusa nadležnog nacionalnog granskog sportskog saveza; zakonska prava i nadležnosti nadležnog nacionalnog granskog sportskog saveza; zakonske obaveze nadležnog granskog sportskog saveza, kategorisanje nacionalnih granskih sportskih saveza; obaveza donošenja programa razvoja grane sporta). Sportski savez Srbije i drugi teritorijalni sportski savezi (osnivanje, zakonske nadležnosti; zakonska prava i obaveze; uslovi za obavljanje sportskih aktivnosti i sportskih delatnosti. Olimpijski komitet Srbije i Paraolimpijski komitet Srbije (zakonske nadležnosti; zakonska prava i obaveze; uslovi za obavljanje sportskih aktivnosti i sportskih delatnosti). Sportski savezi za oblasti sporta (članstvo; uslovi za obavljanje sportskih aktivnosti i sportskih delatnosti; sticanje statusa nadležnog nacionalnog granskog sportskog saveza; zakonska prava i nadležnosti nadležnog nacionalnog granskog sportskog saveza; zakonske obaveze nadležnog granskog sportskog saveza); Preduzetnici u sportu (uslovi za obavljanje sportskih aktivnosti i sportskih delatnosti, organizacije za sportsko posredovanje). Ustanove i privredna društva za obavljanje sportskih delatnosti (pravni oblici, uslovi za obavljanje sportskih delatnosti). Stručna i druga udruženja i savezi u oblasti sporta. Sportske zadužbine i fondacije.
2. Sportske priredbe
1) Uslovi za organizovanje sportskih priredbi (pojam i vrste sportskih priredbi; organizator i učesnici sportske priredbe; obaveze organizatora sportske priredbe; prava i obaveze nadležnog nacionalnog sportskog saveza; obaveza sportske organizacije da poseduje dozvolu za sezonu; kandidovanje za organizovanje velikog međunarodnog sportskog takmičenja; učešće na međunarodnim sportskim takmičenjima).
2) Sprečavanja nasilja i nedoličnog ponašanja na sportskim priredbama (pojam nasilja i nedoličnog ponašanja na sportskim priredbama; obaveza angažovanja, odnosno organizovanja odgovarajuće redarske službe; obaveza obezbeđenja adekvatnog sportskog objekta; obaveze pri organizovanju sportske priredbe visokog rizika; obaveze nadležnog nacionalnog sportskog saveza; odgovornost zbog nasilja i nedoličnog ponašanja na sportskoj priredbi).
3) Sprečavanje dopinga u sportu (pojam dopinga u sportu i povrede antidoping pravila; lista zabranjenih sredstava; izuzeci za terapeutsku upotrebu; obaveze nadležnih nacionalnih sportskih saveza; doping kontrola; ovlašćenja Antidoping agencije Republike Srbije; odgovornost zbog dopinga).
3. Finansiranje sporta
1) Izvori finansiranja sporta: Privatni izvori (članarina, donatorstvo, ugovor o sponzorstvu, usluge i poslovne aktivnosti). Javni izvori (finansiranje iz budžeta Republike Srbije, autonomne pokrajine i jedinice lokalne samouprave, poreske olakšice);
2) Finansiranje programa kojima se ostvaruje opšti interes u oblasti sporta, i zadovoljavaju potrebe i interesi građana u autonomnoj pokrajini i jedinici lokalne samouprave (programski kalendar; opšti zakonski uslovi i kriterijumi za odobravanje programa; kriterijumi koje mora da ispuni predlagač programa; kriterijumi koje mora da ispuni nosilac programa; partnerski programi; kriterijumi koje mora da ispuni program u pogledu sadržine i kvaliteta; kriterijumi koje mora da ispuni budžet (finansijski plan) programa; direktni i indirektni troškovi programa; neopravdani troškovi programa; sadržina predloga programa; formalni uslovi koje treba da ispuni predlog programa; ocenjivanje predloga programa; odobravanje predloga programa; pravna sredstva protiv odluke o odobravanju programa; ugovor o realizaciji programa; periodični i završni izveštaj; ocena rezultata realizacije programa; javno objavljivanje podataka o odobrenim i realizovanim programima; prijava programa u odgovarajuću nacionalnu evidenciju i izveštavanje Ministarstva o odobrenim i realizovanim programima; SWOT analiza i matrica logičkog okvira).
Obrazac 1.
PRIJAVA ZA POLAGANJE STRUČNOG SPORTSKOG ISPITA
Podneta Ministarstvu sporta Republike Srbije
Podnosim zahtev za polaganje stručnog sportskog ispita u skladu sa članom 99. stav 8. Zakona o sportu.
1. IME:
2. IME JEDNOG RODITELJA:
3. PREZIME:
4. DATUM I MESTO ROĐENJA:
5. STRUČNO/AKADEMSKO ZVANJE:
6. SPORTSKO ZVANJE:
7. KONTAKT TELEFON:
8. KONTAKT POŠTANSKA ADRESA:
9. KONTAKT IMEJL:
10. BROJ LIČNE KARTE ILI PUTNE ISPRAVE:
Uz prijavu prilažem:
- Diplomu/uverenje o sticanju akademskog/sportskog zvanja izdatu od strane: _________________________________________
- Potvrdu o ispunjenosti dodatnih uslova za sticanje određenog sportskog zvanja utvrđenog pravilnikom kojim je uređena nomenklatura sportskih zvanja i zanimanja, izdatu od strane: ________________________________________
- Potvrdu o plaćenoj republičkoj administrativnoj taksi.
Dana: ______________________ godine
POTPIS PODNOSIOCA PRIJAVE
________________________________
Obrazac 2.
Republika Srbija
MINISTARSTVO SPORTA
ZAPISNIK O POLAGANJU STRUČNOG SPORTSKOG ISPITA
Ispitni rok:
Datum:
Članovi komisije:
Vreme:
Br. rešenja Ministarstva o obrazovanju Komisije:
Mesto:
Vrsta testa: (pisan/elektronski)
Grupa:
Red.
broj
Prezime, ime roditelja, ime
Br. rešenja Ministarstva
Ocena
Napomene
ISPITNA KOMISIJA
Predsednik:________________
Član:
_____________________
Član:
_____________________
Sekretar: __________________
Obrazac 3.
UVERENJE O POLOŽENOM STRUČNOM SPORTSKOM ISPITU