Title: PRAVILNIKO
POSTUPKU IZDAVANJA SAGLASNOSTI NA AKT O PRENOSU DOZVOLE ZA PRUŽANJE
MEDIJSKE USLUGE I POSTUPANJU PO PRIJAVI PROMENE VLASNIČKE STRUKTURE
URL: https://www.paragraf.rs/propisi/pravilnik-o-postupku-izdavanja-saglasnosti-na-akt-o-prenosu-dozvole-za-pruzanje-medijske-usluge.html
Extracted: 2025-07-06T23:12:47.532851
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O
POSTUPKU IZDAVANJA SAGLASNOSTI NA AKT O PRENOSU DOZVOLE ZA PRUŽANJE
MEDIJSKE USLUGE I POSTUPANJU PO PRIJAVI PROMENE VLASNIČKE STRUKTURE
("Sl. glasnik RS", br. 43/2024)
I UVODNA ODREDBA
Predmet pravilnika
Član 1
Ovim pravilnikom bliže se uređuje sadržaj zahteva za
izdavanje saglasnosti na akt o prenosu dozvole za pružanje medijske
usluge (u daljem tekstu: dozvola), dokumentacija koja se podnosi uz
zahtev i način postupanja Regulatornog tela za elektronske medije (u
daljem tekstu: Regulator) po podnetom zahtevu, sadržaj prijave promene
vlasničke strukture u osnovnom kapitalu, dokumentacija koja se podnosi
uz prijavu i način postupanja Regulatora po podnetim prijavama, kao i
način postupanja Regulatora u slučajevima neprijavljene promene
vlasništva.
II IZDAVANJE SAGLASNOSTI NA AKT KOJIM SE PRENOSI DOZVOLA
1. Prenos dozvole u slučaju statusnih promena
Zahtev za izdavanje saglasnosti
Član 2
Dozvola izdata na javnom konkursu ne može se
prenositi, osim u slučaju statusnih promena imaoca dozvole, u smislu
zakona kojim se uređuje položaj privrednih društava, i pod uslovom da
to ne dovodi do narušavanja medijskog pluralizma, u smislu propisa
kojim se uređuju javno informisanje i mediji.
Imalac dozvole podnosi Regulatoru zahtev za izdavanje saglasnosti na akt kojim se prenosi dozvola.
Ako u postupku sprovođenja statusne promene učestvuje više imalaca dozvole, zajedno podnose zahtev iz stava 2. ovog člana.
Sadržaj zahteva
Član 3
U zahtevu za izdavanje saglasnosti potrebno je
navesti koju vrstu statusne promene imalac dozvole namerava da izvrši,
koji pravni subjekti učestvuju u statusnoj promeni i koji bi pravni
subjekt bio imalac dozvole nakon sprovedene statusne promene.
Dokumentacija koja se podnosi uz zahtev
Član 4
Uz zahtev za izdavanje saglasnosti podnosi se nacrt
ugovora o statusnoj promeni, odnosno nacrt plana podele ako samo jedan
pravni subjekt učestvuje u statusnoj promeni, kao i dokaz da je imalac
dozvole izmirio sve obaveze po osnovu pružanja medijske usluge.
Ako u postupku sprovođenja statusne promene učestvuje
i pravni subjekt koji nije imalac dozvole, niti je povezan sa bilo
kojim imaocem dozvole, uz isprave iz stava 1. ovog člana, podnosi se
sledeća dokumentacija:
1) izvod iz registra koji se vodi kod nadležnog organa za tog pravnog subjekta;
2) izjava koja sadrži podatke o pravnom (naziv,
sedište, vlasnička struktura i matični, odnosno registarski broj) ili
fizičkom licu (ime, prebivalište i JMBG ili broj pasoša i naziv države
koja je izdala pasoš ako je stranac) koje neposredno ili posredno,
preko drugih subjekata, ima učešće (udeli, akcije i sl.) u vlasničkoj
strukturi tog pravnog subjekta, kao i podatke o visini tog učešća, za
čiju tačnost i potpunost svojim potpisom odgovara podnosilac zahteva;
3) dokaz da će pravni subjekt koji bi bio imalac
dozvole nakon sprovedene statusne promene ispunjavati tehničke i
organizacione uslove za proizvodnju programa, na osnovu kojih je izdata
dozvola, kao i plan organizaciono-tehničke koncepcije i strukture
njegovih kadrova.
Ako u postupku sprovođenja statusne promene učestvuje
više imalaca dozvole ili i pravni subjekt koji je povezan sa drugim
imaocem dozvole, uz isprave iz stava 1. ovog člana, podnosi se:
1) izjava koja sadrži podatak o tome sa kojim imaocem dozvole je taj pravni subjekt povezan i na koji način;
2) izjava zakonskih zastupnika podnosioca, odnosno
podnosilaca zahteva, da usled sprovođenja statusne promene neće doći do
narušavanja medijskog pluralizma, prema članu 53. stav 1. alineja 3 i
članu 54. Zakona o javnom informisanju i medijima ("Službeni glasnik
RS", broj 92/23), ili podatak registrovanog istraživača javnog mnjenja
da slušanost/gledanost u zoni pokrivanja/raspodele u kalendarskoj
godini koja prethodi objedinjavanju ne prelazi 35% od ukupne
slušanosti/gledanosti u zoni pokrivanja/raspodele.
Podnosilac zahteva je dužan da podnese i drugu dokumentaciju po nalogu Regulatora u skladu sa zakonom i podzakonskim aktima.
Podnosilac zahteva može podneti i drugu dokumentaciju, ako smatra da ona može biti od značaja za odlučivanje.
Dokumentacija se podnosi u originalu ili overenoj fotokopiji.
Isprave podnete na stranom jeziku moraju biti prevedene na srpski jezik i overene od strane ovlašćenog sudskog tumača.
Ispitivanje urednosti zahteva
Član 5
Ako je zahtev nepotpun ili sadrži netačne podatke,
odnosno ako je dokumentacija koja je podneta uz zahtev nepotpuna,
Regulator ostavlja podnosiocu primeren rok, koji ne može biti kraći od
osam dana, da otkloni uočene nedostatke.
Ako podnosilac zahteva ne otkloni nedostatak u
ostavljenom roku, zahtev se odbacuje u skladu sa članom 59. stav 2.
Zakona o opštem upravnom postupku ("Službeni glasnik RS", br. 18/16,
95/18 - autentično tumačenje i 2/23 - odluka US).
Zaštita medijskog pluralizma
Član 6
Ako u postupku sprovođenja statusne promene učestvuje
više imalaca dozvole ili i pravni subjekt koji je povezan sa drugim
imaocem dozvole, Regulator u skladu sa metodologijom propisanom aktom
koji donosi, prema članu 7. stav 1. tačka 14) Zakona o elektronskim
medijima, utvrđuje da li bi usled sprovođenja planirane statusne
promene moglo nastati stanje kojim se narušava medijski pluralizam.
Donošenje odluke po zahtevu
Član 7
Regulator rešenjem odbija zahtev ako utvrdi da pravni
subjekt koji bi bio imalac dozvole nakon sprovedene statusne promene ne
bi ispunjavao uslove iz člana 4. stav 2. tačka 3) ovog pravilnika ili
ako bi usled sprovedene statusne promene nastalo stanje kojim se
narušava medijski pluralizam.
Regulator rešenjem izdaje saglasnost na akt kojim se
prenosi dozvola ako utvrdi da bi pravni subjekt koji bi bio imalac
dozvole nakon sprovedene statusne promene ispunjavao uslove iz člana 4.
stav 2. tačka 3) ovog pravilnika i ako usled sprovedene statusne
promene ne bi nastalo stanje kojim se narušava medijski pluralizam.
Rešenjem iz stava 2. ovog člana nalaže se pravnom
subjektu na koga se prenosi dozvola putem sprovođenja statusne promene
da u roku od 120 dana podnese zaključen ugovor o statusnoj promeni,
odnosno plan podele, kao i dokaz o tome da je statusna promena
sprovedena.
2. Prenos dozvole izdate na zahtev
Zahtev za izdavanje saglasnosti
Član 8
Dozvola izdata na zahtev može se preneti drugom licu samo ako to lice prihvati sve obaveze koje proizlaze iz dozvole.
Imalac dozvole podnosi Regulatoru zahtev za izdavanje saglasnosti na akt kojim se prenosi dozvola.
Ako se dozvola prenosi na imaoca dozvole, imaoci
dozvole koji učestvuju u prenosu zajedno podnose zahtev iz stava 2.
ovog člana.
Sadržaj zahteva
Član 9
U zahtevu za izdavanje saglasnosti potrebno je navesti koji bi pravni subjekt bio imalac dozvole nakon izvršenog prenosa.
Dokumentacija koja se podnosi uz zahtev
Član 10
Uz zahtev za izdavanje saglasnosti podnosi se nacrt
ugovora o prenosu dozvole i izjava zakonskog zastupnika pravnog
subjekta na koga bi bila preneta dozvola da prihvata sve obaveze koje
proizlaze iz te dozvole, kao i dokaz da je imalac dozvole izmirio sve
obaveze po osnovu pružanja medijske usluge.
Ako se dozvola prenosi na pravnog subjekta koji nije
imalac dozvole, niti je povezan sa bilo kojim imaocem dozvole, uz
isprave iz stava 1. ovog člana, podnosi se sledeća dokumentacija:
1) izvod iz registra koji se vodi kod nadležnog organa za tog pravnog subjekta;
2) izjava koja sadrži podatke o pravnom (naziv,
sedište, vlasnička struktura i matični, odnosno registarski broj) ili
fizičkom licu (ime, prebivalište i JMBG ili broj pasoša i naziv države
koja je izdala pasoš ako je stranac) koje neposredno ili posredno,
preko drugih subjekata, ima učešće (udeli, akcije i sl.) u vlasničkoj
strukturi tog pravnog subjekta, kao i podatke o visini tog učešća, za
čiju tačnost i potpunost svojim potpisom odgovara podnosilac zahteva;
3) dokaz da će pravni subjekt koji bi bio imalac
dozvole nakon njenog prenosa ispunjavati tehničke i organizacione
uslove za proizvodnju programa, na osnovu kojih je izdata dozvola, kao
i plan organizaciono-tehničke koncepcije i strukture njegovih kadrova.
Ako se dozvola prenosi na pravnog subjekta koji je
imalac dozvole ili na pravnog subjekta koji je povezan sa imaocem
dozvole, uz isprave iz stava 1. ovog člana podnose se:
1) izjava koja sadrži podatak o tome sa kojim imaocem dozvole je taj pravni subjekt povezan i na koji način;
2) izjava zakonskog zastupnika podnosioca, odnosno
podnosilaca zahteva, da usled prenosa dozvole neće doći do narušavanja
medijskog pluralizma, prema članu 53. stav 1. alineja 3 i članu 54.
Zakona o javnom informisanju i medijima ili podatak registrovanog
istraživača javnog mnjenja da slušanost/gledanost u zoni
pokrivanja/raspodele u kalendarskoj godini koja prethodi objedinjavanju
ne prelazi 35% od ukupne slušanosti/gledanosti u zoni
pokrivanja/raspodele.
Podnosilac zahteva je dužan da podnese i drugu dokumentaciju po nalogu Regulatora u skladu sa zakonom i podzakonskim aktima.
Podnosilac zahteva može podneti i drugu dokumentaciju, ako smatra da ona može biti od značaja za odlučivanje.
Dokumentacija se podnosi u originalu ili overenoj fotokopiji.
Isprave podnete na stranom jeziku moraju biti prevedene na srpski jezik i overene od strane ovlašćenog sudskog tumača.
Ispitivanje urednosti zahteva
Član 11
Ako je zahtev nepotpun ili sadrži netačne podatke,
odnosno ako je dokumentacija koja je podneta uz zahtev nepotpuna,
Regulator ostavlja podnosiocu primeren rok, koji ne može biti kraći od
osam dana, da otkloni uočene nedostatke.
Ako podnosilac zahteva ne otkloni nedostatak u
ostavljenom roku, zahtev se odbacuje u skladu sa članom 59. stav 2.
Zakona o opštem upravnom postupku.
Zaštita medijskog pluralizma
Član 12
Ako se dozvola prenosi na pravnog subjekta koji je
imalac dozvole ili na pravnog subjekta koji je povezan sa imaocem
dozvole, Regulator u skladu sa metodologijom propisanom aktom koji
donosi, po članu 7. stav 1. tačka 14) Zakona o elektronskim medijima,
utvrđuje da li bi usled planiranog prenosa dozvole moglo nastati stanje
kojim se narušava medijski pluralizam.
Donošenje odluke po zahtevu
Član 13
Regulator rešenjem odbija zahtev ako utvrdi da pravni
subjekt na koga bi bila preneta dozvola ne ispunjava uslove iz člana
10. stav 2. tačka 3) ovog pravilnika, ako bi usled izvršenog prenosa
dozvole nastalo stanje kojim se narušava medijski pluralizam ili ako
pravni subjekt na koga bi bila preneta dozvola ne prihvati sve obaveze
iz dozvole.
Regulator rešenjem izdaje saglasnost na akt kojim se
prenosi dozvola ako utvrdi da bi pravni subjekt na koga bi bila preneta
dozvola ispunio uslove iz člana 10. stav 2. tačka 3) ovog pravilnika,
ako usled izvršenog prenosa dozvole ne bi nastalo stanje kojim se
narušava medijski pluralizam i ako pravni subjekt na koga bi bila
preneta dozvola prihvati sve obaveze iz dozvole.
Rešenjem iz stava 2. ovog člana nalaže podnosiocu zahteva da podnese zaključeni ugovor o prenosu dozvole u roku od 30 dana.
III POSTUPANJE PO PRIJAVI PROMENE VLASNIČKE STRUKTURE
Prijava promene vlasničke strukture
Član 14
Svaku planiranu promenu vlasničke strukture u
osnovnom kapitalu (promena osnivača ili promena visine učešća osnivača
u kapitalu) imalac dozvole mora prethodno da prijavi Regulatoru u
pisanoj formi, tako što mu podnosi prijavu promene vlasničke strukture,
radi dobijanja saglasnosti.
Saglasnost iz stava 1. ovog člana se daje isključivo
pružaocu medijske usluge kako ne bi došlo do ugrožavanja medijskog
pluralizma i ne može se odnositi na druge slučajeve promene vlasničke
strukture.
Pod promenom vlasničke strukture iz stava 1. ovog
člana smatra se i promena u osnovnom kapitalu pravnog subjekta koji
neposredno ili posredno učestvuje u njegovoj vlasničkoj strukturi.
Sadržaj prijave
Član 15
U prijavi promene vlasničke strukture potrebno je
navesti vrstu promene vlasničke strukture koja se namerava izvršiti,
podatke o pravnim subjektima koji bi učestvovali u toj promeni, kao i
vlasničku strukturu nakon izvršene promene.
Dokumentacija koja se podnosi uz prijavu
Član 16
Ako u promeni vlasničke strukture učestvuje i pravni
subjekt koji je imalac dozvole, ima posredno ili neposredno učešće u
osnovnom kapitalu drugog imaoca dozvole ili je na drugi način povezan
sa drugim imaocem dozvole, uz prijavu promene vlasničke strukture
podnosi se:
1) podatak o dozvoli koju poseduje, odnosno o tome sa kojim imaocem dozvole je taj pravni subjekat povezan i na koji način;
2) izjava zakonskog zastupnika podnosioca prijave da
usled promene vlasničke strukture neće doći do narušavanja medijskog
pluralizma, prema članu 53. stav 1. alineja 3 i članu 54. Zakona o
javnom informisanju i medijima ili podatak registrovanog istraživača
javnog mnjenja da slušanost/gledanost u zoni pokrivanja/raspodele u
kalendarskoj godini koja prethodi objedinjavanju ne prelazi 35% od
ukupne slušanosti/gledanosti u zoni pokrivanja/raspodele.
Ako u promeni vlasničke strukture učestvuje pravni
subjekt koji nije imalac dozvole niti je povezan sa imaocem dozvole, uz
prijavu promene vlasničke strukture podnosi se sledeća dokumentacija:
1) ako je budući osnivač pravno lice:
(1) izvod iz registra koji se vodi kod nadležnog organa za to lice;
(2) izjava koja sadrži podatke o pravnom
(naziv, sedište, vlasnička struktura i matični, odnosno registarski
broj) ili fizičkom licu (ime, prebivalište i JMBG, ili broj pasoša i
naziv države koja je izdala pasoš ako je stranac) koje neposredno ili
posredno, preko drugih subjekata, ima učešće (udeli, akcije i sl.) u
vlasničkoj strukturi budućeg osnivača podnosioca prijave, kao i podatke
o visini tog učešća, za čiju tačnost i potpunost svojim potpisom
odgovara podnosilac prijave;
(3) izjava koja sadrži podatke o pravnom
licu (naziv, sedište, vlasnička struktura i matični, odnosno
registarski broj) u kome osnivač budućeg osnivača podnosioca prijave
poseduje učešće u osnovnom kapitalu i podatke o pravnom licu sa kojim
je budući osnivač podnosioca prijave povezan u smislu zakona kojim se
uređuje pravni položaj privrednih društava, za čiju tačnost i potpunost
svojim potpisom odgovara podnosilac prijave;
2) ako je budući osnivač fizičko lice:
(1) kopija lične karte tog lica, odnosno pasoša ako je stranac;
(2) izjava koja sadrži podatke o pravnom
licu (naziv, sedište, vlasnička struktura i matični, odnosno
registarski broj) u kome to fizičko lice poseduje učešće u osnovnom
kapitalu i podatke o pravnim licima sa kojima je povezano u smislu
zakona kojim se uređuje pravni položaj privrednih društava, za čiju
tačnost i potpunost svojim potpisom odgovara podnosilac prijave.
Podnosilac prijave je dužan da podnese i drugu dokumentaciju po nalogu Regulatora u skladu sa zakonom i podzakonskim aktima.
Podnosilac prijave može podneti i drugu dokumentaciju za koju smatra da može biti od značaja za odlučivanje.
Dokumentacija se podnosi u originalu ili overenoj fotokopiji.
Isprave podnete na stranom jeziku moraju biti prevedene na srpski jezik i overene od strane ovlašćenog sudskog tumača.
Ispitivanje urednosti prijave
Član 17
Ako je prijava nepotpuna ili sadrži netačne podatke,
odnosno ako je dokumentacija koja je podneta uz prijavu nepotpuna,
Regulator ostavlja podnosiocu primeren rok koji ne može biti kraći od
osam dana, da otkloni uočene nedostatke.
Ako podnosilac prijave ne otkloni nedostatak u
ostavljenom roku, prijava se odbacuje u skladu sa članom 59. stav 2.
Zakona o opštem upravnom postupku.
Utvrđivanje narušavanja medijskog pluralizma
Član 18
Regulator u skladu sa metodologijom propisanom aktom
koji donosi, po članu 7. stav 1. tačka 14) Zakona o elektronskim
medijima, utvrđuje da li bi usled planirane promene vlasničke strukture
moglo nastati stanje kojim se narušava medijski pluralizam.
Donošenje odluke po prijavi
Član 19
Ako utvrdi da planiranom promenom vlasničke strukture
imaoca dozvole neće nastati stanje kojim se narušava medijski
pluralizam, Regulator donosi rešenje o saglasnosti na planiranu promenu
vlasničke strukture.
Ako Regulator utvrdi da bi planiranim promenama
vlasničke strukture učešća u osnovnom kapitalu moglo nastati stanje
kojim se narušava medijski pluralizam, doneće rešenje kojim neće izdati
saglasnost za planiranu promenu i preporučiti imaocu dozvole za
pružanje medijske usluge da promene uskladi na način kojim bi se
izbeglo narušavanje medijskog pluralizma.
Rešenje Regulatora iz prethodnog stava ovog člana je konačno i protiv njega se može voditi upravni spor.
Ako imalac dozvole za pružanje medijske usluge ne
postupi u skladu sa preporukom iz odluke Regulatora, zbog čega nastupi
neki od zakonom predviđenih slučajeva narušavanja medijskog pluralizma,
Regulator mu oduzima dozvolu u skladu sa odredbama Zakona o
elektronskim medijima.
IV NEPRIJAVLJIVANJE PROMENE VLASNIČKE STRUKTURE
Član 20
Ako imalac dozvole izvrši promenu vlasničke strukture
bez prethodno izdate saglasnosti Regulatora, Regulator inicira
odgovarajuće postupke pred nadležnim organima i/ili pokreće ispitni
postupak zbog kršenja obaveze koja proističe iz uslova navedenih u
dozvoli ili odobrenju za pružanje medijske usluge, u skladu sa Zakonom
o elektronskim medijima.
V PRELAZNE I ZAVRŠNE ODREDBE
Član 21
Postupci započeti pre stupanja na snagu ovog pravilnika okončaće se prema odredbama ovog pravilnika.
Član 22
Stupanjem na snagu ovog pravilnika prestaje da važi
Pravilnik o postupku izdavanja saglasnosti na akt o prenosu dozvole za
pružanje medijske usluge i postupanju po prijavi promene vlasničke
strukture ("Službeni glasnik RS", broj 93/15).
Član 23
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".