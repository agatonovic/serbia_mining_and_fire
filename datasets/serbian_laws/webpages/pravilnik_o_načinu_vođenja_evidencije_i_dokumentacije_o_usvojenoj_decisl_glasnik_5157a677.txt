Title: PRAVILNIKO NAČINU VOĐENJA EVIDENCIJE I DOKUMENTACIJE O USVOJENOJ DECI
URL: https://www.paragraf.rs/propisi/pravilnik-o-nacinu-vodjenja-evidencije-i-dokumentacije-o-usvojenoj-deci.html
Extracted: 2025-07-06T23:11:30.077838
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU VOĐENJA EVIDENCIJE I DOKUMENTACIJE O USVOJENOJ DECI
("Sl. glasnik RS", br. 88/2023)
Član 1
Ovim pravilnikom uređuje se način vođenja evidencije i dokumentacije o usvojenoj deci.
Član 2
Podaci koje sadrži evidencija i dokumentacija o usvojenoj deci koriste se za jedinstveno evidentiranje usvojene dece.
Član 3
Evidenciju i dokumentaciju o usvojenoj deci vodi organ starateljstva na čijem području dete ima prebivalište, odnosno boravište i čijom odlukom je usvojenje zasnovano.
Član 4
Organ starateljstva vodi evidenciju i dokumentaciju o usvojenoj deci u elektronskom obliku u jedinstvenom sistemu za zaštitu i automatizaciju instrumenata socijalne zaštite (SOZIS) koji je utvrđen propisom kojim su uređeni organizacija, normativi i standardi rada centra za socijalni rad.
Član 5
Pod dokumentacijom o usvojenoj deci smatraju se spisi predmeta u organu starateljstva na osnovu kojih je zasnovano usvojenje.
Član 6
U evidenciju o usvojenoj deci upisuju se podaci o:
1) usvojeniku, pre i posle usvojenja (ime i prezime, datum i mesto rođenja, državljanstvo, jedinstveni matični broj građana, prebivalište);
2) usvojenikovim roditeljima (ime i prezime, datum rođenja, prebivalište, državljanstvo);
3) usvojiteljima (ime i prezime, datum rođenja, prebivalište, državljanstvo, bračni status usvojitelja - supružnici, vanbračni partneri, supružnik roditelja deteta, vanbračni partner roditelja deteta, lice koje samo živi);
4) vrsti srodstva sa usvojenikom (krvno srodstvo, očuh, maćeha, drugi srodnici po tazbini);
5) broju i datumu rešenja o usvojenju;
6) broju i datumu rešenja o novom upisu rođenja;
7) poništenju usvojenja (naziv suda, broj i datum presude i datum njene pravnosnažnosti);
8) nosiocu obaveze izdržavanja posle prestanka usvojenja;
9) drugim činjenicama.
Član 7
Unos podataka u evidenciju o usvojenoj deci vrši se na osnovu rešenja o usvojenju i rešenja o novom upisu rođenja usvojenika.
Član 8
Unos podataka u evidenciju o usvojenoj deci vrši se odmah po zasnivanju usvojenja, odnosno nakon što presuda o poništenju usvojenja postane pravnosnažna.
Član 9
Kada je usvojitelj supružnik ili vanbračni partner usvojitelja deteta, organ starateljstva nakon unosa podataka u evidenciju o usvojenoj deci rešenje o usvojenju i rešenje o novom upisu rođenja dostavlja organu starateljstva koji je ranije zasnovao usvojenje, radi unosa podataka o zasnovanom usvojenju, i to: naziv organa starateljstva koji je zasnovao usvojenje, broj i datum rešenja o usvojenju i rešenja o novom upisu rođenja, uz konstataciju da je usvojenje zasnovano od strane supružnika ili vanbračnog partnera usvojitelja deteta.
Član 10
Evidencija i dokumentacija u smislu ovog pravilnika čuva se u arhivi organa starateljstva u skladu sa propisima kojima se uređuje kancelarijsko poslovanje organa državne uprave.
Član 11
Danom stupanja na snagu ovog pravilnika prestaje da važi Pravilnik o načinu vođenja evidencije i dokumentacije o usvojenoj deci ("Službeni glasnik RS", broj 63/05).
Član 12
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".