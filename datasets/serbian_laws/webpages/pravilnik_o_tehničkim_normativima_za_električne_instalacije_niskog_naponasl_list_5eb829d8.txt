Title: PRAVILNIKO TEHNIČKIM NORMATIVIMA ZA ELEKTRIČNE INSTALACIJE 
 NISKOG NAPONA
URL: https://www.paragraf.rs/propisi/pravilnik-o-tehnickim-normativima-elektricne-instalacije-niskog-napona.html
Extracted: 2025-07-06T23:14:13.437841
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O TEHNIČKIM NORMATIVIMA ZA ELEKTRIČNE INSTALACIJE 
 NISKOG NAPONA
("Sl. list SFRJ", br. 53/88 i 54/88 
 - ispr. i "Sl. list SRJ", br. 28/95)
I OSNOVNE ODREDBE
Član 1
Ovim pravilnikom propisuju se:
1) svojstva i karakteristike uređaja i opreme za izvođenje 
 električnih instalacija;
2) uslovi i zahtevi koji moraju biti ispunjeni pri izvođenju 
 i korišćenju električnih instalacija;
3) označavanje i obeležavanje uređaja, opreme i električnih 
 instalacija koji utiču na bezbednost i zaštitu života i zdravlja pri korišćenju 
 električnih instalacija;
4) tehničke mere zaštite pri korišćenju električnih instalacija;
5) postupak i način kontrolisanja i verifikacije propisanih 
 svojstava, karakteristika i kvaliteta električnih instalacija.
Član 2
Odredbe ovog pravilnika ne primenjuju se na električne instalacije 
 za: rudnike, prostorije ugrožene od eksplozija, električnu vuču, brodove, drumska 
 vozila, osim kamp-prikolica, gromobrane, rasvetu ulica i drugih javnih površina, 
 proizvodnu opremu u industriji i opremu za medicinske svrhe.
Nazivni napon električnih instalacija iz stava 1 ovog člana 
 je do 1 000 V efektivne vrednosti za naizmeničnu struju, ili do 1 500 V za jednosmernu 
 struju.
Član 3
Termini upotrebljeni u ovom pravilniku utvrđeni su u jugoslovenskim 
 standardima JUS N.A0.441 i JUS N.A0.826, a tipovi razvodnih sistema, sistemi 
 napajanja i klasifikacija spoljašnjih uticaja utvrđeni su u jugoslovenskom standardu 
 JUS N.B2.730.
II UREĐAJI I OPREMA ZA IZVOĐENJE ELEKTRIČNIH INSTALACIJA
1. Opšti uslovi
Član 4
Tehnički uslovi za određivanje i postavljanje električne opreme, 
 zavisno od spoljašnjih uticaja, utvrđeni su u jugoslovenskim standardima JUS 
 N.B2.751 i JUS N.B2.752.
Član 5
Uređaji i oprema za električne instalacije (u daljem tekstu: 
 električna oprema) moraju biti podesni za rad pri nazivnom naponu električne 
 instalacije, odnosno pri efektivnoj vrednosti napona za naizmeničnu struju.
Ako se u IT sistemu vodi neutralni provodnik, električna oprema 
 koja se priključuje između faznog i neutralnog provodnika mora biti izolovana 
 za međufazni napon.
Član 6
Električna oprema mora odgovarati projektovanoj struji, odnosno 
 efektivnoj vrednosti struje za naizmeničnu struju, koja će proticati tokom normalnog 
 rada.
Električna oprema mora da podnese struje koje protiču u vanrednim 
 uslovima, u toku vremenskih perioda koje dopuštaju karakteristike uređaja za 
 zaštitu.
Član 7
Ako frekvencija utiče na karakteristike električne opreme, 
 nazivna frekvencija te opreme mora odgovarati frekvenciji odgovarajućeg napojnog 
 strujnog kola.
Član 8
Električna oprema određena prema karakteristikama snage električne 
 opreme koja se ugrađuje mora biti podesna za normalan rad, uzimajući u obzir 
 faktore opterećenja i intermitencije.
Član 9
Električna oprema, prilikom normalnog rada i pri uključivanju 
 i isključivanju, ne sme štetno da deluje na drugu opremu.
Električna oprema, uključujući provodnike i kablove, mora se 
 postaviti tako da se može lako proveravati, održavati i prilaziti njenim priključcima 
 i da se njome može lako rukovati.
Zahtevi iz stava 2 ovog člana moraju biti ispunjeni i pri postavljanju 
 električne opreme u kućišta.
Član 10
Natpisne pločice i druga sredstva koja služe za raspoznavanje 
 moraju se postaviti na rasklopne aparate radi označavanja njihove namene.
Upravljački elementi i elementi signalizacije (tasteri, signalne 
 svetiljke i dr.) moraju se postavljati na lako pristupačna i vidljiva mesta.
Tehnički uslovi, smerovi kretanja i boje upravljačkih i signalnih 
 elemenata utvrđeni su u jugoslovenskim standardima JUS N.A9.003, JUS N.A9.004, 
 JUS N.K5.051, JUS N.K5.052 i JUS N.K5.056.
Član 11
Provodnici i kablovi moraju se postaviti, odnosno označiti 
 tako da se lako mogu raspoznati pri polaganju, popravljanju ili zamenjivanju.
Radi raspoznavanja koriste se provodnici odgovarajućih boja 
 izolovanog omotača, ili se vrši bojenje, namotavanje traka ili postavljanje 
 prstenova određenih boja ili oznaka.
Kombinacija zelene i žute boje (bilo kao izolovanog omotača 
 provodnika ili žile kabla, ili trake za omotavanje, ili bojenjem) koristi se 
 isključivo za raspoznavanje zaštitnog provodnika, provodnika za izjednačenje 
 potencijala i zaštitno neutralnog provodnika (PEN-provodnika).
Svetloplava boja (bilo kao izolovanog omotača provodnika, ili 
 žile kabla, ili trake za omotavanje, ili bojenjem) koristi se za raspoznavanje 
 neutralnog provodnika. U strujnom kolu u kome se nalazi neutralni provodnik, 
 taj provodnik se mora označiti svetloplavom bojom. U višežilnim kablovima sa 
 više od pet provodnika, čije se žile označavaju brojevima, za neutralni provodnik 
 mora se izabrati onaj koji je označen brojem 1.
U strujnom kolu u kome nema neutralnog provodnika može se koristiti 
 provodnik višežilnog kabla označen svetloplavom bojom za drugu svrhu, ali ne 
 u svrhu zaštitnog provodnika. Ako se u tom strujnom kolu za razvod koriste izolovani 
 provodnici, provodnik sa izolacijom svetloplave boje ne sme se koristiti.
Izuzetno od st. 3, 4 i 5 ovog člana, zaštitno neutralni provodnik 
 (PEN-provodnik) označava se celom svojom dužinom kombinacijom zelene i žute 
 boje, a na krajevima kod priključka svetloplavom bojom, ili celom svojom dužinom 
 svetloplavom bojom, a na krajevima kod priključka kombinacijom zelene i žute 
 boje.
Provodnici koji nisu označeni kombinacijom zelene i žute boje 
 ili svetloplavom bojom mogu se upotrebiti za sve druge svrhe osim za svrhu zaštitnog 
 provodnika, odnosno neutralnog provodnika. Kod višežilnih kablova sa više od 
 pet žila, koji su označeni brojevima, provodnici označeni brojevima većim od 
 jedan mogu se upotrebiti za sve druge svrhe osim za zaštitni provodnik, odnosno 
 neutralni provodnik.
Ako se neizolovani provodnici označavaju bojenjem, ne moraju 
 se bojiti celom dužinom (npr. bojenje na širini 15 mm do 100 mm u svakom odeljku 
 ili na svakom pristupačnom delu smatra se zadovoljavajućim).
Kod kratkih razvoda jednožilnim kablovima, gde su veze nedvosmisleno 
 uočljive nije potrebno da se postavljaju oznake za raspoznavanje.
Član 12
Uređaj za zaštitu mora se postaviti i označiti tako da se lako 
 raspozna njegovo pripadajuće strujno kolo.
Uređaj za zaštitu mora se postaviti u rasklopni blok (razvodni 
 orman, razvodna tabla, komandni pult i dr.).
Član 13
Šeme, dijagrami ili tabele električnih instalacija niskog napona 
 moraju se postaviti na mesta na kojima ima više strujnih kola, tako da označavaju 
 prirodu (tip) i sastav strujnih kola (tačke napajanja i broj i presek izolovanih 
 provodnika i kablova) i karakteristike za raspoznavanje uređaja za zaštitu, 
 uključivanje i isključivanje, kao i njihovo mesto postavljanja i izolacije.
Član 14
U rasklopnom bloku (razvodna tabla, razvodni orman, komandni 
 pult ili razvodna kutija) mora se postaviti i grupisati električna oprema iste 
 vrste struje i/ili napona i razdvojiti od električne opreme druge vrste struje 
 i/ili napona tako da ne može doći do međusobno štetnih uticaja.
2. Električni razvod
Član 15
Tipovi električnog razvoda, trajno dozvoljene struje provodnika 
 i spoljašnji uticaj na električni razvod utvrđeni su prema jugoslovenskom standardu 
 JUS N.B2.752.
Član 16
Izolovani provodnici i kablovi moraju se zaštititi od mehaničkih, 
 termičkih i hemijskih oštećenja odgovarajućim tipom električnog razvoda, načinom 
 postavljanja, položajem ili oblogom.
Električni razvod ima dovoljnu mehaničku čvrstoću ako su provodnici 
 u instalacionim cevima ili u instalacionim kanalima, kablovi sa ispunom ili 
 plaštom u malteru ili ispod maltera, a nezaštićeni kablovi u prolazima i instalacionim 
 prolazima.
Na naročito ugroženim mestima (npr. pri vođenju izolovanih 
 provodnika i kablova u podu) moraju se obezbediti dodatne zaštitne mere, kao 
 što je postavljanje u cevi, kanale i sl., uz primenu odgovarajućeg stepena zaštite 
 zaštitnim kućištem.
Tip električnog razvoda određuje se prema uslovima rada električne 
 instalacija.
Član 17
Presek i tip provodnika i kablova određuju se prema uslovima 
 za polaganje provodnika i kablova i prema trajno podnosivoj struji, uzimajući 
 u obzir i ograničavajuće faktore zaštitnih mera, karakteristike uređaja za zaštitu 
 od kratkog spoja i preopterećenja, temperature spojeva i dozvoljeni pad napona.
Struja provodnika pri normalnom radu električne instalacije 
 mora biti manja od nazivne struje osigurača ili nazivne vrednosti struje delovanja 
 uređaja za zaštitu od preopterećenja strujnog kola provodnika, a ta vrednost 
 mora biti manja od trajno dozvoljene struje provodnika.
Član 18
Presek neutralnog provodnika mora biti jednak preseku faznog 
 provodnika u jednofaznom strujnom kolu ili u višefaznom strujnom kolu u kome 
 su preseci faznih provodnika od bakra manji od 16 mm
2
, 
 a preseci faznih provodnika od aluminijuma manji od 25 mm
2
.
U višefaznim strujnim kolima u kojima je presek faznog provodnika 
 od bakra veći od 16 mm
2
, a presek faznog provodnika 
 od aluminijuma veći od 25 mm
2
, neutralni provodnik 
 može imati manji presek pod sledećim uslovima:
1) da očekivana najveća struja kroz ovaj provodnik, uključujući 
 i eventualnu pojavu harmonika, tokom normalnog rada nije veća od trajno dozvoljene 
 struje za taj presek;
2) da je neutralni provodnik zaštićen od preotperećenja;
3) da je presek neutralnog provodnika od bakra jednak najmanje 
 16 mm
2
, a presek neutralnog provodnika od aluminijuma 
 jednak najmanje 25 mm
2
.
Presek zaštitnog provodnika utvrđen je prema jugoslovenskom 
 standardu JUS N.B2.754.
Član 19
Presek izolovanih provodnika postavljenih i mehanički zaštićenih 
 u trajnim električnim instalacijama ne sme biti manji od 1,5 mm
2
za provodnike od bakra, ni manji od 2,5 mm
2
za provodnike 
 od aluminijuma.
Zahtev iz stava 1 ovog člana ne odnosi se na presek izolovanih 
 provodnika u rasklopnim blokovima, rasvetnim telima, električnim aparatima za 
 domaćinstvo i drugim električnim aparatima koji se priključuju na električnu 
 instalaciju.
Član 20
Dozvoljeni pad napona između tačke napajanja električne instalacije 
 i bilo koje druge tačke ne sme biti veći od sledećih vrednosti prema nazivnom 
 naponu električne instalacije, i to:
1) za strujno kolo osvetljenja 3%, a za strujna kola ostalih 
 potrošača 5%, ako se električna instalacija napaja iz niskonaponske mreže;
2) za strujno kolo osvetljenja 5, a za strujna kola ostalih 
 potrošača 8%, ako se električna instalacija napaja neposredno iz trafostanice 
 koja je priključena na visoki napon.
Za električne instalacije čija je dužina veća od 100 m dozvoljeni 
 pad napona povećava se za 0,005% po dužnom metru preko 100 m, ali ne više od 
 0,5%.
Član 21
Spoj provodnika i druge električne opreme (u daljem tekstu: 
 spoj) mora biti izveden tako da bude siguran i postavljen tako da dozvoljava 
 mogućnost stalne provere.
Spoj mora biti osiguran sredstvima koja odgovaraju materijalu 
 provodnika i njegovom preseku.
Spoj mora biti pristupačan posle skidanja poklopca ili pregrade 
 alatom, a pristup mora imati stepen zaštite najmanje IP 2X prema jugoslovenskom 
 standardu JUS N.A5.070.
Član 22
Izolovani provodnici i kablovi ne smeju se nastavljati u instalacionim 
 cevima i instalacionim kanalima.
Izolovani provodnici i kablovi mogu se spajati samo u instalacionim 
 kutijama, kablovskim spojnicama ili rasklopnim blokovima, a mesta spajanja moraju 
 se izolovati stepenom izolacije koji odgovara tipu električnog razvoda.
Izuzetno od odredbe stava 2 ovog člana, u zidovima koji se 
 montiraju od elemenata izlivenih od betona spajanje se može vršiti i u kutijama 
 zidnih priključnica, i to ispod priključnica, pod uslovom da dubina tih kutija 
 dopušta smeštaj spojeva istog strujnog kola.
Član 23
Međusobni spoj električne instalacije ili spoj električnog 
 razvoda sa električnom opremom mora biti izveden tako da električni razvod ne 
 bude izložen silama izvlačenja ili uvijanja.
Ako se dejstvo sila iz stava 1 ovog člana ne može izbeći, mora 
 se predvideti sistem za rasterećenje.
Član 24
Spoj u električnim instalacijama mora biti dimenzionisan tako 
 da može trajno podnositi dozvoljenu struju provodnika.
Ako je spoj električne instalacije izložen toploti, mehaničkim 
 ili hemijskim uticajima ili vibracijama, moraju se preduzeti odgovarajuće dodatne 
 mere zaštite.
Član 25
Spoj mora biti izveden tako da ne dođe do smanjenja preseka 
 ili oštećenja provodnika i izolacije.
Član 26
Na krajevima električnog razvoda, a posebno na izlazima, ulazima 
 i na mestima prodiranja električnog razvoda kroz zidove i električnu opremu, 
 mora se izvršiti trajno zaptivanje (npr. uvodnicama).
Član 27
Na mestima prolaza električnog razvoda kroz zidove, osim tipa 
 koji se izvodi u instalacionim cevima i kanalima, mora se obezbediti odgovarajuća 
 dodatna mehanička zaštita (npr. pomoću čaure, cevi, kutije i sl.).
Ako električni razvod prolazi kroz metalnu konstrukciju, otvor 
 mora biti zaobljenih ivica.
Član 28
Električni razvod koji je izložen vibracijama mora biti izveden 
 sa savitljivim provodnicima ili kablovima.
Član 29
Ako se u blizini električnog razvoda nalaze druge neelektrične 
 instalacije, mora se između njih obezbediti takav razmak da održavanje jedne 
 instalacije ne ugrožava druge instalacije.
Najmanji dozvoljeni razmak između električnog razvoda i drugih 
 instalacija je 30 mm.
Član 30
Ako se u blizini električnog razvoda nalaze instalacije grejanja, 
 cevi sa toplim vazduhom ili dimnjak, električni razvod mora se izolovati toplotnom 
 izolacijom ili ekranima ili se mora postaviti van toplotnih uticaja.
Član 31
Električni razvod ne sme se postaviti ispod neelektričnih instalacija 
 na kojima je moguća kondenzacija vode ili drugih tečnosti.
Električni razvod, po pravilu, ne sme se postavljati u isti 
 instalacioni kanal, cev i sl. sa drugim neelektričnim instalacijama, a ako se 
 to ne može izbeći, mora se osigurati zaštita od indirektnog dodira automatskim 
 isključenjem napajanja ili primenom izolacije za opremu klase II i mora se postaviti 
 odgovarajuća zaštita od opasnih uticaja drugih instalacija.
Član 32
Metalni delovi električnog razvoda (npr. spojnica i sl.) koji 
 su izloženi vodi ili kondenzaciji moraju biti zaštićeni od korozije spolja i 
 iznutra i moraju imati obezbeđen odvod kondenzovane tečnosti.
Član 33
Ako se električni razvod postavlja po zidovima, najmanji dozvoljeni 
 razmak između elemenata električnog razvoda i zida je 5 mm.
Član 34
Električni razvod nižeg napona ne sme se postavljati u isti 
 omotač ili cev, niti blizu električnog razvoda čiji je napon viši, osim ako 
 između ta dva razvoda postoji izolaciona pregrada koja izdržava ispitni napon 
 električnog razvoda višeg napona.
Član 35
U istu instalacionu cev ili instalacioni kanal mogu se postavljati 
 provodnici samo jednog strujnog kola, osim provodnika upravljačkih i pomoćnih 
 strujnih kola.
Član 36
Kroz isti višežilni kabl ne sme se voditi više strujnih kola, 
 osim provodnika upravljačkih i pomoćnih strujnih kola.
Član 37
Električni razvod mora biti postavljen tako da u slučaju kvara 
 ne ugrožava okolinu.
Razvodne kutije za kablove ili provodnike (u instalacionim 
 cevima) koji se polažu pod malter moraju biti od izolacionog materijala ili 
 od metala sa izolacionom postavom i uvodnicama od izolacionog materijala.
Za pričvršćivanje električnog razvoda mogu se upotrebiti sredstva 
 i primeniti postupci koji ne izazivaju deformacije ili oštećenje izolacije, 
 kao što su: gipsovanje, obujmice od izolacionog materijala prilagođene obliku 
 kabla, lepljenje ili zakivanje ekserima sa podložnim pločicama od izolacionog 
 materijala i dr.
Član 38
Kablovi položeni neposredno u malter i u zid moraju po celoj 
 dužini biti pokriveni malterom debljine najmanje 4 mm.
Izuzetno od odredbe stava 1 ovog člana, kablovi ne moraju biti 
 pokriveni malterom ako su položeni u šupljinama tavanica i zidova od betona 
 ili sličnog materijala koji ne gori niti potpomaže gorenje.
Član 39
Kablovi i instalacioni provodnici položeni u instalacione cevi 
 u zidu ili kablovi položeni neposredno u malter i ispod maltera moraju se voditi 
 vertikalno i/ili horizontalno tako da budu paralelni ivicama prostorije.
Pri horizontalnom polaganju kablovi i instalacioni provodnici 
 (u instalacionim cevima) vode se na rastojanju od 30 cm do 110 cm od poda i 
 200 cm od poda do tavanice.
Pri vertikalnom polaganju kablova i instalacionih provodnika 
 (u instalacionim cevima) rastojanje od ivica prozora i vrata mora biti najmanje 
 15 cm.
Trase kablova koji napajaju učvršćene zagrevače vode moraju 
 se poklapati sa osom postavljanja zagrevača vode.
Koso polaganje kablova i instalacionih provodnika (u instalacionim 
 cevima) dozvoljeno je u tavanicama, ali ne i u zidovima.
Član 40
Uslovi za polaganje kablove u prostorijama u kojima se nalaze 
 kada ili tuš utvrđeni su u jugoslovenskom standardu JUS N.B2.771.
Član 41
Polaganje kablova na zid dozvoljeno je ako kabl ima izolaciju 
 od termoplastičnih materijala sa ispunom i plaštom, ako se polaže na obujmice 
 na zidu i ako je od poda do visine od 2 m dodatno zaštićen od mehaničkih oštećenja.
Razvodne kutije i drugi pribor koji se postavlja na zid uz 
 polaganje kablova iz stava 1 ovog člana moraju imati zaptivne uvodnice i stepen 
 zaštite najmanje IP 5X utvrđen za vlažne prostorije, odnosno odgovarajući stepen 
 zaštite utvrđen za druge prostorije.
Član 42
Kablovi bez ispune, kao što su kablovi tipa PP/R, smeju se 
 polagati samo u suvim prostorijama, i to ispod maltera, a u šupljine tavanica 
 i zidova od betona i sličnog negorivog materijala i bez pokrivanja malterom.
Kablovi iz stava 1 ovog člana ne smeju se voditi u snopu, postavljati 
 u instalacione kanale niti ispod gips-kartonskih ploča, bez obzira na način 
 na koji se pričvršćuju, i ne smeju se polagati na zapaljive materijale ni kad 
 se pokrivaju malterom.
Član 43
Za priključak prenosivih aparata i neprenosivih aparata koji 
 se pomeraju radi priključivanja ili su tokom normalnog rada izloženi ograničenom 
 pokretanju, kao i za elemente električnog razvoda u dvostrukom podu moraju se 
 koristiti savitljivi kablovi.
Kablovi iz stava 1 ovog člana priključuju se utikačem i priključnicom 
 ili kutijom za stalni priključak.
Na mestima na kojima je potrebna zaštita od mehaničkih oštećenja, 
 savitljivi kablovi mogu se zaštiti postavljanjem u savitljiva instalaciona ili 
 metalna creva sa unutrašnjom izolacionom oblogom.
Član 44
Pri postavljanju izolovanih provodnika u instalacione cevi 
 u zidu od nezapaljivog materijala ili betona, instalaciona cev mora imati takve 
 unutrašnje mere da se provodnici mogu lako vaditi i postavljati posle postavljanja 
 pribora. Metalna instalaciona cev mora imati unutrašnji izolacioni omot i odgovarajući 
 stepen zaštite ostvaren kućištem.
Instalaciona cev, ako nije metalna, mora biti izrađena od materijala 
 koji ne gori niti potpomaže gorenje.
Član 45
Ako se izolovani provodnici polažu u instalacione kanale koji 
 se postavljaju na zid ili tavanicu, moraju ispunjavati tehničke uslove za instalacione 
 kanale. Instalacioni kanali se ne smeju postavljati ispod maltera ni ulivati 
 u beton.
Ako se izolovani provodnici polažu u instalacione kanale koji 
 se postavljaju u podu, ti instalacioni kanali moraju odgovarati načinu održavanja 
 poda (suvi ili mokri postupak) i tehničkim uslovima za instalacione kanale u 
 podu.
Član 46
Neizolovani provodnici moraju biti postavljeni, odnosno zaštićeni 
 tako da nije moguć dodir delova pod naponom i moraju biti pričvršćeni na odgovarajuće 
 izolatore.
Najmanji dozvoljeni međusobni razmaci neizolovanih provodnika 
 određeni su u tabeli br. 1.
Tabela br. 1
Raspon
Horizontalni razmak
Vertikalni razmak
1
2
3
do 2 m
5 cm
10 cm
iznad 2 do 4 m
10 cm
15 cm
iznad 4 do 6 m
15 cm
20 cm
iznad 6 m
20 cm
25 cm
Razmaci između neizolovanih provodnika i delova zgrada, čeličnih 
 konstrukcija i sl. moraju odgovarati međusobnim horizontalnim razmacima neizolovanih 
 provodnika određenih u tabeli br. 1.
Izuzetno od odredbe stava 2 ovog člana, razmaci manji od razmaka 
 određenih u tabeli br. 1 dozvoljavaju se za neizolovane provodnike velikih preseka, 
 pod uslovom da su na svakom metru dužine pričvršćeni na odgovarajuća izolaciona 
 tela i da su provereni na dinamička naprezanja usled struje kratkog spoja.
Razmak između neizolovanih provodnika iz stava 4 ovog člana 
 i delova zgrada, čeličnih konstrukcija i sl. iznosi najmanje 1 cm, a u vlažnim 
 prostorijama i na slobodnom prostoru - najmanje 2 cm.
Član 47
Razmak između izolovanih provodnika pričvršćenih na odgovarajuće 
 izolatore mora u svim prostorijama iznositi najmanje 2 cm, a u vlažnim prostorijama 
 i na slobodnom prostoru - najmanje 5 cm.
Član 48
Kablovi se mogu ukopati u zemlju ako imaju odgovarajući omotač 
 koji ih štiti od mehaničkih i drugih uticaja.
Pri polaganju kablova u zemlju dubina ukopavanja ne sme biti 
 manja od 0,6 m od gornje površine zemlje, odnosno ne sme biti manja od 0,8 m 
 ispod površine puta.
Izuzetno od odredbe stava 2 ovog člana može se odstupiti ako 
 se kablovi polažu u kamenito tlo.
Član 49
U blokove sa otvorima (kablovice) smeju se polagati kablovi 
 koji su namenjeni polaganju u zemlju, teški gumeni kablovi i provodna užad.
U podzemne zaštitne izolacione instalacione cevi smeju se polagati 
 kablovi sa plaštom ili sa olovnim omotačem, pod uslovom da ostaju pristupačni 
 i zamenljivi i da je cev mehanički čvrsta, zaštićena od prodora tečnosti i provetrena.
Član 50
Kablovi se mogu postaviti u vazduhu slobodno zategnuti ili 
 pričvršćeni nosećim kukama, obujmicama ili sličnim sredstvima za pričvršćivanje 
 ili položiti na police (regale), rešetke (lestvice) ili slične nosače.
Slobodno zategnuti kablovi moraju se postaviti i zategnuti 
 tako da ugib ili pomeranje ne dovode do oštećenja kablova.
Sredstva za pričvršćivanje, odnosno nosači moraju se izabrati 
 tako da mogu podneti težinu kablova koje nose bez oštećenja od spoljašnjih uticaja.
Pri vertikalnom polaganju, kablovi se moraju rasteretiti sopstvene 
 težine. Zatezno naprezanje ne sme da bude veće od 60 N/mm
2
ukupnog preseka provodnika za bakar, odnosno 30 N/mm
2
ukupnog preseka za aluminijum.
3. Rasklopni uređaji
Član 51
Konstrukcija višepolnih rasklopnih uređaja mora biti takva 
 da se kontakti svih faza mehanički spajaju istovremeno pri zatvaranju, odnosno 
 razdvajaju istovremeno pri otvaranju, a kontakti za neutralni provodnik mogu 
 se spajati ranije pri zatvaranju, a otvarati kasnije pri otvaranju rasklopnog 
 uređaja.
Član 52
Jednopolni rasklopni uređaj u višefaznom strujnom kolu ne sme 
 biti postavljen u neutralni provodnik, osim za rastavljanje strujnog kola u 
 skladu sa članom 71 ovog pravilnika.
Rasklopni uređaj u jednofaznom strujnom kolu ne sme se postaviti 
 u neutralni provodnik, osim ako je zaštitni uređaj diferencijalne struje postavljen 
 na stranu napajanja i u slučaju kvara automatski isključuje napajanje.
Rasklopni uređaj koji ima više funkcija mora zadovoljiti zahteve 
 za svaku funkciju.
Član 53
U TN sistemu napajanja, zaštitni uređaj od prekomerne struje, 
 koji služi i kao zaštita od indirektnog dodira automatskim isključivanjem napajanja, 
 mora se postaviti na početku svakog strujnog kola, kao i na svim mestima na 
 kojima se smanjuje presek provodnika, osim ako uređaj za zaštitu od kratkog 
 spoja postavljen ispred tog mesta ne obezbeđuje zahtevanu zaštitu.
Uređaj iz stava 1 ovog člana mora zadovoljiti zahteve za automatsko 
 isključivanje napajanja.
Odredbe ovog pravilnika za premeštanje ili izostavljanje uređaja 
 za zaštitu od kratkog spoja primenjuju se i na uređaj za zaštitu od preopterećenja.
Član 54
Odredbe člana 53 ovog pravilnika primenjuju se i na uređaj 
 za zaštitu od preopterećenja kad su izloženi delovi međusobno povezani pri pojavi 
 druge greške u IT sistemu.
Član 55
Zaštitni uređaj diferencijalne struje, kad se upotrebljava 
 za zaštitu od indirektnog dodira, mora obezbeđivati isključivanje svih provodnika 
 pod naponom strujnog kola.
U TN-S sistemu, neutralni provodnik se ne mora prekidati.
Član 56
Kroz magnetno kolo zaštitnog uređaja diferencijalne struje 
 ne sme se voditi zaštitni provodnik.
Član 57
Zaštitni uređaj diferencijalne struje za zaštitu od indirektnog 
 dodira mora se tako odabrati, a strujna kola razdvojiti da struja odvoda prema 
 zemlji koja se javlja tokom normalnog rada priključenih opterećenja ne sme izazvati 
 nepotrebno delovanje ovog uređaja.
Član 58
Zaštitni uređaj diferencijalne struje u strujnom kolu bez zaštitnog 
 provodnika ne smatra se dovoljnom zaštitom od indirektnog dodira i kad nazivna 
 vrednost diferencijalne struje delovanja ne prelazi 30 mA.
Član 59
Ako se u TT sistemu primenjuje zaštita jednim zaštitnim uređajem 
 diferencijalne struje, taj uređaj se mora postaviti u tački napajanja električne 
 instalacije.
Izuzetno od odredbe stava 1 ovog člana, zaštitni uređaj se 
 može postaviti i na drugo mesto, pod uslovom da svi delovi između tačke napajanja 
 električne instalacije i zaštitnog uređaja diferencijalne struje imaju propisanu 
 zaštitu od električnog udara primenom izolacije za aparate klase II ili odgovarajuće 
 izolacije.
Ako električna instalacija ima više tačaka napajanja, zaštitni 
 uređaj diferencijalne struje mora se postaviti u svaku tačku napajanja električne 
 instalacije.
Član 60
Osnove topljivih osigurača tipa D u zaštitnim uređajima od 
 prekomerne struje moraju biti povezane tako da centralni kontakt bude spojen 
 sa stranom napajanja.
Osnove topljivih osigurača za uticanje topljivih umetaka tipa 
 V moraju se postaviti tako da se isključi mogućnost da nosač topljivog umetka 
 napravi spoj između provodnih delova dve susedne osnove topljivih osigurača.
Član 61
Topljivi osigurač ili kombinacija jedinica "topljivi osigurač" 
 i "topljivi umetak" kojim rukuju nestručna lica mora se postaviti 
 tako da nije moguć dodir delova pod naponom pri vađenju ili menjanju topljivog 
 umetka.
Član 62
Prekidač kojim rukuje nestručno lice mora biti konstruisan 
 i postavljen tako da podešenost prekostrujnog okidača nije moguće izmeniti bez 
 upotrebe alata.
Na prekidaču mora postojati vidljiva oznaka podešenosti prekostrujnog 
 okidača.
Član 63
Vrednost nazivne struje I
n
ili 
 podešena vrednost uređaja za zaštitu kablova i izolovanih provodnika od preopterećenja 
 mora se odrediti prema uslovima za koordinaciju provodnika i zaštitnih uređaja 
 za prekomernu struju.
Za određivanje zaštitnog uređaja uzimaju se temene vrednosti 
 struja cikličkih opterećenja.
U slučaju cikličkih opterećenja, vrednosti nazivne struje uređaja 
 za zaštitnu (I
n
) i struje koja obezbeđuje delovanje 
 uređaja za zaštitu (I
2
), moraju se odrediti na osnovu 
 vrednosti struje za koju je strujno kolo projektovano (I
v
) 
 i vrednosti trajno dozvoljene struje provodnika (I
z
) 
 za konstantno opterećenje koje odgovara cikličkim opterećenjima.
Član 64
Vreme za automatsko isključenje napajanja u trajanju od 5 s, 
 pri određivanju uređaja za zaštitu električnog razvoda od kratkog spoja, mora 
 obuhvatiti granične uslove kratkog spoja strujnog kola.
Član 65
Ako je zaštitni uređaj diferencijalne struje ugrađen u zaštitni 
 uređaj od prekomerne struje ili je u kombinaciji sa tim uređajem, karakteristike 
 takvog sklopa zaštitnih uređaja u pogledu moći prekidanja i radne karakteristike 
 u zavisnosti od nazivne struje mora zadovoljavati uslove za preopterećenje, 
 uslove kratkog spoja, kao i uslove iz čl. 63 i 64 ovog pravilnika.
Član 66
Ako zaštitni uređaj diferencijalne struje nije ugrađen u zaštitni 
 uređaj od prekomerne struje niti je sa njim u kombinaciji, zaštita od prekomerne 
 struje mora se obezbediti drugim dogovarajućim uređajem, a zaštitni uređaj diferencijalne 
 struje mora se odrediti tako da bez oštećenja izdrži termička i mehanička naprezanja 
 ako se pojavi kratak spoj na strani opterećenja.
Zaštitni uređaj diferencijalne struje ne sme se oštetiti čak 
 ni pri pojavama neuravnoteženih struja ili struja odvoda prema zemlji, kad ovaj 
 uređaj teži da se otvori.
Član 67
Uređaji za rastavljanje moraju rastaviti sve provodnike pod 
 naponom posmatranog strujnog kola napajanja.
Član 68
Rastavni razmak između otvorenih kontakata uređaja za rastavljanje 
 ili drugog sredstva za rastavljanje određen je u tabeli br. 2.
Tabela br. 2
Nazivni napon električne
instalacije naizmenične struje
Najmanji rastavni razmak
V
mm
1
2
U
Ł
250
2,5
250 < U
Ł
400
3,5
400 < U
Ł
500
4,5
500 < U
Ł
750
6,5
750 < U
Ł
1 000
9
Rastavni razmak između otvorenih kontakata uređaja za rastavljanje 
 mora biti vidljiv ili jasno i pouzdano označen oznakom "O", koja mora 
 postati vidljiva kad se postigne rastavni razmak između otvorenih kontakata 
 na svakom polu uređaja.
Član 69
Uređaji za rastavljanje moraju biti konstruisani i postavljeni 
 tako da spreče sva nenamerna zatvaranja (npr. izazvana udarima, vibracijama 
 i dr.).
Poluprovodnički uređaji ne smeju se upotrebiti kao uređaji 
 za rastavljanje.
Član 70
Uređaj za rastavljanje koji ne može prekinuti struju opterećenja 
 mora se obezbediti od nepažljivog i neovlašćenog otvaranja (npr. postavljanjem 
 u posebnu prostoriju koja se zaključava, ili smeštajem u zatvoreno kućište).
Član 71
Sredstva za rastavljanje, po pravilu, moraju biti opremljena 
 višepolnim uređajem koji isključuje sve polove sa napajanja. Jednopolni uređaji 
 mogu se upotrebiti pod uslovom da se postave jedan do drugog.
Član 72
Upotrebljena sredstva za rastavljanje moraju se označiti tako 
 da bude uočljivo koje strujno kolo rastavljaju.
4. Uređaji za isključivanje električne instalaciji radi mehaničkog 
 održavanja
Član 73
Uređaji za isključivanje električne instalacije radi mehaničkog 
 održavanja moraju se postaviti u glavno napojno strujno kolo. Ako to isključivanje 
 vrši sklopka, ona mora biti sposobna da prekine struju punog opterećenja odgovarajućeg 
 dela električne instalacije.
Isključivanje upravljačkog strujnog kola motornog pogona dozvoljeno 
 je samo ako se primeni dodatna zaštita pomoću mehaničkog ograničivača ili ako 
 se primene zahtevi za uređaj za upravljanje iz jugoslovenskih standarda, pod 
 uslovom da je u oba slučaja obezbeđen isti uslov kao pri direktnom prekidanju 
 glavnog napajanja.
Član 74
Upravljanje uređajem za isključivanje radi mehaničkog održavanja 
 ili sklopkom za ovaj uređaj mora biti ručno, a razmak između otvorenih kontakata 
 ovog uređaja mora biti vidljiv ili jasno označen oznakom "O".
Član 75
Uređaj za isključivanje radi mehaničkog održavanja mora biti:
1) konstruisan ili postavljen tako da spreči nenamerno zatvaranje 
 usled udara, vibracija i dr.;
2) postavljen i označen tako da oznake budu čitljive, da se 
 raspoznaju i odgovaraju svojoj nameni.
Član 76
Uređaj za isključivanje u slučaju hitnosti mora biti takav 
 da može da prekine struju punog opterećenja odgovarajućeg dela električne instalacije, 
 uzimajući u obzir i eventualne struje ukočenih motora.
Član 77
Uređaj za isključivanje u slučaju hitnosti može se sastojati 
 od jednog rasklopnog uređaja koji može direktno prekinuti pripadajuće napajanje 
 ili od kombinacije opreme koja se aktivira samo jednim delovanjem radi prekidanja 
 pripadajućeg napajanja.
Radi kočenja pokretnih delova ili iz drugih razloga, hitno 
 zaustavljanje može zadržati napajanje u odgovarajućem trajanju.
Član 78
Isključivanje u slučaju hitnosti vrši se sklopkom u glavnom 
 strujnom kolu ili upravljačkom sklopkom (npr. pritisnim tasterom u upravljačkom 
 ili pomoćnom strujnom kolu).
Rasklopni uređaj za direktno rastavljanje glavnog strujnog 
 kola na koji se deluje ručno mora biti postavljen na pristupačno mesto sa koga 
 se opasnost može uočiti.
Prekidač, kontaktor ili drugi uređaj na koji se deluje mora 
 se otvarati prekidom napajanja namotaja ili na drugi jednako bezbedan način.
Član 79
Elementi (ručica, pritisno dugme i dr.) koji služe za isključivanje 
 u slučaju hitnosti moraju biti crvene boje na žutoj čeonoj ploči i moraju ispunjavati 
 sledeće uslove:
1) da budu lako pristupačni;
2) da se zabravljuju ili da oznaka "O", odnosno "STOP" 
 bude vidljiva, osim ako su elementi za isključivanje i za ponovno uključivanje 
 pod nadzorom istog lica.
Oslobađanje elemenata za isključivanje u slučaju hitnosti ne 
 sme reaktivirati odgovarajući deo električne instalacije.
Član 80
Uređaj za isključivanje u slučaju hitnosti (uključujući hitno 
 zaustavljanje) mora se postaviti i označiti tako da se lako raspoznaje i mora 
 biti prilagođen predviđenoj upotrebi.
Član 81
Uređaj za funkcionalno upravljanje mora biti prilagođen najtežim 
 uslovima sredine (u kojima mora izvršiti zahtevanu funkciju).
Funkcionalno upravljanje može se ostvariti sklopkom, poluprovodničkim 
 uređajem, prekidačem, kontaktorom, relejem, utikačem i priključnicom do 16 A.
Rastavljač, osigurač i mostna spojnica (prespoj) ne smeju se 
 koristiti za funkcionalno upravljanje.
5. Transformatori
Član 82
Strujno kolo koje se napaja sa sekundarnog namotaja transformatora 
 mora se izvesti prema zahtevima za najviši napon ovog strujnog kola.
Član 83
Strujno kolo autotransformatora koji je priključen na napon 
 iz opsega II mora se izvesti prema najvišem naponu koji se može javiti između 
 provodnika ili između provodnika i zemlje.
Napon sekundarnog strujnog kola autotransformatora između provodnika 
 ili između provodnika i zemlje ne sme preći gornje vrednosti granice opsega 
 II napona.
6. Rotacione mašine
Član 84
Generatori se moraju postavljati u posebne prostorije i zaštititi 
 odgovarajućim preprekama, a ako to nije moguće, sredstva za upravljanje smeju 
 biti pristupačna samo stručnim licima.
Član 85
Nazivne karakteristike motora moraju odgovarati karakteristikama 
 pogona.
Član 86
Struja motora pri pokretanju mora se ograničiti na vrednost 
 koja nije štetna za instalaciju iz koje se napaja i ne utiče štetno na druge 
 aparate vezane za isti izvor.
Direktno napajanje motora naizmenične struje sa kratkospojenim 
 rotorom iz distributivne mreže napona 0,4 kV, dozvoljava se ako su ispunjeni 
 sledeći uslovi:
1) pad napona pri pokretanju ne sme premašiti vrednost pri 
 kojoj dolazi do smanjenja momenta motora tako da ugrožava pouzdan zalet motora 
 i radne mašine ili utiče na stabilan rad ostalih potrošača vezanih na istu mrežu;
2) zaštita pri pokretanju motora ne sme delovati ni na višem 
 naponskom nivou.
Član 87
Motori moraju biti snabdeveni odgovarajućim uređajima za pokretanje 
 i, po potrebi, uređajima za regulaciju.
Uređaji za pokretanje motora mogu se kombinovati sa uređajima 
 za zaštitu motora, pri čemu uređaji za pokretanje moraju zadovoljiti zahteve 
 za uređaje za zaštitu motora.
7. Pretvarači
Član 88
Pretvarači se moraju napajati preko transformatora sa električki 
 odvojenim namotajima.
Ako se koristi pretvarač naizmenične struje, strujno kolo iza 
 tog pretvarača mora biti posebno zaštićeno, a naročito u pogledu selektivnosti, 
 s obzirom na funkcionalne karakteristike pretvarača.
8. Akumulatori
Član 89
Prenosivi ili pokretni akumulatori moraju se puniti u prostorijama 
 u kojima isticanje i isparavanje elektrolita neće izazvati štete i opasnost.
Provetravanjem prostorija iz stava 1 ovog člana mora se obezbediti 
 da prostorija ne postane opasna u pogledu eksplozije. Takođe se mora obezbediti 
 da u blizini ne sme biti otvorene vatre.
Član 90
Stacionarni akumulatori moraju biti u posebnoj prostoriji, 
 koja mora biti zatvorena i u koju je dozvoljen pristup samo licima koja su dužna 
 da ih nadgledaju održavaju.
Ako nazivni napon akumulatorske baterije prelazi 150 V, prostorija 
 u kojoj su smešteni stacionarni akumulatori mora imati pod koji ne sme da bude 
 klizav, koji mora da bude izolovan od tla i koji mora imati dovoljnu površinu 
 za kretanje radnika da ne bi došlo do istovremenog doticanja tla ili provodnog 
 elementa vezanog za zemlju i nekog od elemenata akumulatora pod naponom.
9. Rasklopni blokovi
Član 91
Rasklopni blokovi moraju biti izrađeni prema jugoslovenskom 
 standardu JUS N.K5.503, a instalirani prema odredbama ovog pravilnika, shodno 
 određenom tipu električnog razvoda.
Čl. 92-97
(Brisani)
10. Električna oprema i uređaji koji troše električnu energiju
Član 98
Električna oprema i uređaji koji troše električnu energiju 
 priključuju se direktno na električnu instalaciju ili preko produžnog savitljivog 
 kabla.
Odredbe ovog pravilnika koje se odnose na zaštitu od razaranja 
 spojeva odnose se i na električnu opremu i uređaje koji troše električnu energiju 
 i priključuju se direktno na električnu instalaciju.
Ako se priključak električne opreme i uređaja koji troše električnu 
 energiju izvodi produžnim savitljivim kablom, taj kabl mora imati isti broj 
 provodnika kao i električna instalacija i zaštitni provodnik, ako je neophodan, 
 sa potrebnom električnom i mehaničkom čvrstoćom.
Član 99
Ako produžni savitljivi kabl ima zaštitni provodnik, taj provodnik 
 mora biti označen zeleno-žutom bojom, a ako nema zaštitni provodnik, ni jedan 
 drugi provodnik ne može biti označen tom bojom.
Ako produžni savitljivi kabl ima neutralni provodnik i ako 
 sredstvo za spajanje određuje njegovo mesto, neutralni provodnik mora biti označen 
 svetloplavom bojom.
Član 100
Svetiljka se mora postaviti na tavanicu prostorije tako da 
 se ne može okretati oko svoje ose.
Svetiljka se ne sme vešati o provodnik za napajanje.
Ako je svetiljka klase O ili kase II, mora se pričvrstiti preko 
 izolacionog priključka koji odvaja metalne delove od svog nosača.
Član 101
Navojni deo u sijaličnom grlu, u koji se sijalica zavrće, ne 
 sme biti spojen sa faznim provodnikom.
Grla u svetiljkama mogu se postavljati tako da budu pristupačna 
 bez upotrebe alata, osim u svetiljkama koje se drže u ruci.
Sijalična grla sa sklopkom i tasterom dozvoljena su samo ako 
 su izrađena u izolacionom kućištu.
Sijalična grla opremljena sklopkama sa polugama dozvoljena 
 su samo pod uslovom da je delovanje sklopke osigurano izolacionim gajtanom ili 
 metalnim lancem koji je povezan sa polugom preko umetnutog izolacionog dela, 
 pri čemu ne sme postojati mogućnost dodira ovog lanca sa delovima pod naponom 
 sijaličnog grla.
Član 102
Za svetiljku sa pražnjenjem koja ima napon sijalice koji prelazi 
 napon opsega II (odnosno 1 000 V) zahtevi su utvrđeni jugoslovenskim standardom 
 JUS N.L5.210.
Čl. 103 i 104
(Brisani)
Član 105
Aparati sa otvorenim usijanim grejnim elementima ne smeju se 
 priključivati na električnu instalaciju u prostorijama u kojima postoji opasnost 
 od požara ili dodira zapaljivih materijala sa delovima aparata koji nose užarene 
 elemente.
Član 106
Aparati za zagrevanje prostorija u kojima se izrađuju, obrađuju 
 ili skladište zapaljivi materijali, odnosno u kojima je prisutna zapaljiva prašina 
 moraju imati uređaj za ograničavanje temperature ili uređaj za smanjivanje odavanja 
 toplote, kojim se sprečava dostizanje opasne temperature, ili moraju biti tako 
 konstruisani da temperatura kućišta i delova aparata bude ispod temperature 
 koja može izazvati opasnost od požara.
Član 107
U instalacijama električnih aparata za grejanje toplim vazduhom 
 ne sme postojati mogućnost da se grejna tela stave pod napon dok se ne pokrene 
 odgovarajući ventilator, a moraju se isključivati pre nego što se taj ventilator 
 isključi.
Grejna tela iz stava 1 ovog člana moraju imati ugrađena dva 
 nezavisna ograničivača temperature, koji ne dopuštaju pojavu visoke temperature.
Član 108
Električni aparati za zagrevanje zapaljivih tečnosti na temperaturu 
 ispod temperature plamišta moraju imati ograničivač temperature, koji isključuje 
 ili smanjuje grejanje pre nego što se postigne opasna temperatura, odnosno moraju 
 biti konstruisani tako da i pri nedozvoljenom povećanju temperature ne izazivaju 
 opasnost za ljude i okolne objekte.
11. Sigurnosni sistemi
Član 109
Sigurnosni sistemi moraju funkcionisati pri izbijanju požara.
Izvor sigurnosnog sistema mora obezbediti napajanje u određenom 
 vremenu a oprema sigurnosnog sistema mora biti izvedena ili postavljena tako 
 da za odgovarajuće vreme bude otporna prema vatri.
Član 110
U sigurnosnim sistemima mora se sprovesti zaštita od indirektnog 
 dodira bez automatskog isključenja napajanja pri pojavi prve greške.
U IT sistemima moraju se predvideti uređaji za stalan nadzor 
 izolacije koji pri pojavi prve greške daju zvučni i svetlosni signal.
Član 111
Oprema sigurnosnih sistema mora biti raspoređena tako da se 
 lako mogu vršiti periodični pregledi, ispitivanja i održavanje.
Član 112
Izvori sigurnosnih sistema moraju se postaviti i učvrstiti 
 tako da se ne mogu oštetiti zbog grešaka koje se mogu javiti u glavnim izvorima 
 napajanja.
Izvori sigurnosnih sistema moraju se postaviti u prostorije 
 koje su pristupačne samo stručnom i priučenom osoblju (BA 4 i BA 5), osim opreme 
 koja se posebno napaja iz sopstvenih akumulatora.
Član 113
Mesto na kome su smešteni izvori sigurnosnih sistema (osim 
 sopstvenih akumulatora za posebno napajanje) mora biti čisto i mora se provetravati, 
 tako da gasovi, dim ili para koje izvori ispuštaju ne mogu prodreti u prostorije 
 u kojima se nalaze ljudi.
Član 114
Odvojeni nezavisni izvori za sigurnosne sisteme koji se napajaju 
 iz mreže nisu dozvoljeni, osim ako je obezbeđeno da dva izvora ne mogu biti 
 istovremeno u kvaru.
Član 115
Ako postoji samo jedan izvor za napajanje sigurnosnog sistema, 
 on se ne sme koristiti za drugu svrhu.
Ako postoji više izvora sigurnosnih sistema oni se mogu koristiti 
 za napajanje sistema stalne pripravnosti, pod uslovom da u slučaju kvara jednog 
 od njih preostala snaga bude dovoljna za obezbeđenje pokretanja i rada svih 
 sigurnosnih sistema.
Uslov iz stava 1 ovog člana zahteva automatsko rasterećenje 
 izvora napajanja od opreme koja nije predviđena sigurnosnim sistemima.
Odredbe st. 1 i 2 ovog člana ne odnose se na opremu koja se 
 posebno napaja iz sopstvenih akumulatora.
Član 116
Strujna kola sigurnosnih sistema moraju biti odvojena od drugih 
 strujnih kola tako da električna greška ili bilo koja intervencija ili izmena 
 u jednom sistemu ne utiče na ispravnost rada drugog sistema.
Zahtev iz stava 1 ovog člana postiže se odvajanjem strujnih 
 kola izolacionim materijalima koji su otporni prema vatri, vođenjem drugim putevima 
 ili upotrebom kućišta.
Član 117
Strujna kola sigurnosnog sistema, po pravilu, ne smeju prolaziti 
 kroz mesta izložena riziku od požara, kao što su prostorije u kojima se izrađuju, 
 obrađuju ili skladište zapaljive materije, odnosno u kojima je prisutna zapaljiva 
 prašina.
Izuzetno od odredbe stava 1 ovog člana, ako se to ne može izbeći 
 dozvoljeno je da strujna kola sigurnosnog sistema prolaze i kroz ta mesta, s 
 tim što se u tom slučaju mora obezbediti njihova otpornost prema vatri.
Strujna kola sigurnosnog sistema ne smeju prolaziti kroz prostorije 
 u kojima se obrađuje ili skladišti eksploziv.
Član 118
Strujna kola sigurnosnih sistema ne moraju se zaštiti od preopterećenja 
 već samo od kratkog spoja, s tim što se uređaj za zaštitu mora odabrati i postaviti 
 tako da ne izaziva nepravilan rad u drugim strujnim kolima sigurnosnog sistema.
Član 119
Rasklopni uređaji sigurnosnih sistema moraju se razlikovati 
 i grupisati u prostoru koji je pristupačan samo stručnim licima.
Uređaji za svetlosnu i zvučnu signalizaciju sigurnosnih sistema 
 moraju jasno pokazivati na koje se uređaje ili strujna kola sigurnosnog sistema 
 odnose.
Član 120
U sistemima u kojima se zahteva određeni stalni nivo osvetljaja 
 ili određeno vreme prekida osvetljaja, tip svetiljke sigurnosnih sistema mora 
 biti takav da zadovolji zahtevani nivo osvetljaja i pri prebacivanju na sigurnosni 
 sistem.
Član 121
U električnoj opremi sigurnosnih sistema koja se napaja sa 
 dva različita strujna kola ne smeju se oštetiti uređaji za zaštitu od električnog 
 udara usled greške u jednom od strujnih kola ni izazvati pogrešno delovanje 
 u drugom strujnom kolu.
Oprema iz stava 1 ovog člana mora se povezati sa zajedničkim 
 zaštitnim provodnikom za oba strujna kola, ako je on predviđen.
Član 122
Paralelni rad dva izvora napajanja sigurnosnih sistema koji 
 nisu sposobni za paralelni rad mora se sprečiti mehaničkim zabravljenjem ili 
 drugim pogodnim sredstvom.
Član 123
Ako dva izvora napajanja sigurnosnih sistema nisu sposobna 
 za paralelni rad, zaštita od kratkog spoja i od indirektnog dodira mora se osigurati 
 za svaki izvor.
Član 124
Ako razni izvori napajanja mogu raditi paralelno kao nezavisni 
 izvori napajanja sigurnosnih i drugih sistema, pojava reverzibilne energije 
 mora se sprečiti postavljanjem zaštitnih uređaja.
Član 125
Kad se sigurnosni i drugi sistemi mogu napajati iz dva izvora 
 koji mogu raditi paralelno, zaštita od kratkih spojeva i indirektnog dodira 
 mora se obezbediti bez obzira na to da li se električna instalacija napaja sa 
 jednog ili sa oba izvora, pri čemu su neophodne mere za ograničavanje struje 
 koja protiče između neutralnih tačaka izvora, a naročito pri pojavi trećeg harmonika.
III TEHNIČKE MERE ZAŠTITE
1. Tehničke mere zaštite od električnog udara
Član 126
Na električnu opremu primenjuju se tehničke mere zaštite od 
 direktnih dodira prema jugoslovenskom standardu JUS. N.B2.741.
Član 127
Na električnu opremu primenjuju se tehničke mere zaštite od 
 indirektnih dodira prema jugoslovenskom standardu JUS N.B2.741, s tim što se 
 tehnička mera zaštite automatskim isključenjem napajanja ne primenjuje na delove 
 električne instalacije gde je neophodnost napajanja bitna i u slučajevima kad 
 nije efikasna.
Zaštita delova električne instalacije iz stava 1 ovog člana 
 od indirektnog dodira, gde je neprekidnost napajanja bitna ili zaštita automatskim 
 isključenjem napajanja nije efikasna, ostvaruje se kad se električna oprema 
 postavlja u neprovodne prostorije ili lokalnim izjednačenjem potencijala bez 
 povezivanja sa zemljom.
Tehničke mere zaštite bezbednosno mali naponom, korišćenjem 
 opreme klase II ili primenom ekvivalentne izolacije, kao i električnim odvajanjem, 
 mogu se primenjivati na celu električnu instalaciju, njene delove ili opremu.
Tehničke mere zaštite od indirektnog dodira iz st. 1, 2 i 3 
 ovog člana ne primenjuju se pri izvođenju električne instalacije na: potporne 
 izolatore i metalne delove spojene sa njima, pribor za nadzemne vodove ako je 
 van dohvata ruke, betonsko gvožđe ako nije pristupačno, izložene provodne delove 
 malih dimenzija (do 50 mm x 50 mm) ili ako su van dohvata ruke, a mera zaštite 
 povezivanjem na zaštitni provodnik je teško izvodljiva (npr. vijci, zakovice, 
 natpisne pločice, kablovske obujmice i sl.), metalne cevi ili druga metalna 
 kućišta koja štite električnu opremu u skladu sa zahtevima za klasu II ili ekvivalentne 
 izolacije.
2. Tehničke mere zaštite od požara
Član 128
Postavljanje kablova i provodnika u prostorijama zgrada klase 
 spoljašnjih uticaja BD 2, BD 3 i BD 4 za koje je karakteristično otežano napuštanje 
 (kao što su: visoke stambene i poslovne zgrade, robne kuće, pozorišta, bioskopi 
 i dr.) treba izbegavati.
Ako se kablovi i provodnici postavljaju u prostorijama iz stava 
 1 ovog člana, moraju se ispuniti sledeći uslovi:
1) da u slučaju nastanka požara ne mogu preneti ni proširiti 
 požar dva časa od njegovog nastojanja;
2) da se spreči izazivanje visoke temperature koja bi mogla 
 da izazove paljenje okolnih materijala (npr. postavljanjem u kućišta, omotače 
 i sl.);
3) da se polažu u pokrivene kanale ili van dohvata ruke.
Član 129
U zgradama klase spoljašnjih uticaja BD 3 i BD 4, za koje je 
 karakteristično prisustvo velikog broja ljudi (kao što su: pozorišta, bioskopi, 
 robne kuće i dr.), rasklopne aparature se postavljaju tako da budu pristupačne 
 samo stručnim licima.
Izuzetno od odredbe stava 1 ovog člana, rasklopni uređaji koji 
 olakšavaju napuštanje zgrade (npr. sklopke za protivpanično svetlo, ventilaciju 
 i dr.) mogu se postaviti tako da svima budu pristupačni.
Ako se rasklopne aparature postavljaju u prostorijama iz člana 
 128 ovog pravilnika, one moraju biti u kućištima od nezapaljivih materijala 
 ili materijala koji ne potpomažu gorenje.
Član 130
Električna oprema koja sadrži zapaljive tečnosti ne može se 
 postavljati u prostorijama predviđenim za napuštanje zgrade klase spoljašnjih 
 uticaja BD 3 i BD 4, za koje je karakteristično otežano napuštanje (kao što 
 su: visoke stambene i poslovne zgrade, pozorišta, bioskopa i dr.).
U prostorijama zgrada klase spoljašnjih uticaja BE 2, u kojima 
 postoji opasnost od požara može se postavljati samo neophodna električna oprema, 
 a prolaz kablovima i provodnicima dozvoljen je pod uslovom da se, u slučaju 
 nastavljanja u ovim prostorijama, spoj nalazi u nezapaljivom kućištu ili kućištu 
 koje ne potpomaže gorenje, da su kablovi i provodnici zaštićeni od prekomerne 
 struje i da zadovoljavaju uslove ispitivanja na zapaljivost prema jugoslovenskom 
 standardu JUS N.C0.075 u vremenu od jednog minuta, plamenom dužine 120 mm.
Ako se kablovi i provodnici polažu na zapaljive materijale, 
 ti materijali moraju zadovoljiti uslove ispitivanja na zapaljivost iz stava 
 2 ovog člana.
Član 131
U prostorijama zgrada klase spoljašnjih uticaja BE 2 u kojima 
 se očekuje taloženje prašine na kućišta električne opreme u takvim količinama 
 da mogu izazvati požar, moraju se preduzeti mere da kućišta ne dostignu temperaturu 
 paljenja prašine.
Pod merama iz stava 1 ovog člana podrazumeva se da električna 
 oprema za te prostorije mora biti izrađena prema jugoslovenskom standardu JUS 
 N.S8.850 i da se pri izvođenju mora razmestiti tako da je obezbeđeno hlađenje 
 kako tokom normalnog rada tako i pri preopterećenjima.
Mere iz stava 1 ovog člana nisu potrebne ako je temperatura 
 kućišta tako niska da ne može izazvati paljenje prašine ni okolnih materijala.
Član 132
Ako su rasklopne aparature za zaštitu, upravljanje ili rastavljanje 
 postavljene u kućište koje ima manji stepen zaštite od IP 5X prema jugoslovenskom 
 standardu JUS N.A5.070, one se moraju postaviti van prostorija u kojima postoji 
 opasnost od požara u zgradama klase spoljašnjih uticaja BE 2).
Član 133
Ako se prostorije u kojima postoji opasnost od požara u zgradama 
 klase spoljašnjih uticaja BE 2) greju sistemom prinudne cirkulacije vazduha, 
 vazduh se mora usisavati iz prostorije u kojoj ne postoji zapaljiva prašine.
Temperatura ulaznog vazduha za grejanje ne sme biti takva da 
 može izazvati požar.
Član 134
Motori kojima se upravlja daljinski i koji rade bez nadzora, 
 osim servomotora sa kratkotrajnim radom, smešteni u prostorijama u kojima postoji 
 opasnost od požara (u zgradama klase spoljašnjih uticaja BE 2), moraju se pomoću 
 uređaja osetljivih na temperaturu zaštititi od temperatura koje su više od temperature 
 tinjanja prašine.
Član 135
Svetiljke u prostorijama u kojima postoji opasnost od požara 
 (u zgradama klase spoljašnjih uticaja BE 2) moraju imati stepen zaštite najmanje 
 IP 5X, prema jugoslovenskom standardu JUS N.A5.070
Izvori svetla moraju biti zaštićeni od mogućih mehaničkih oštećenja 
 plastičnim ili staklenim poklopcima i rešetkama ili drugim odgovarajućim zaštitnim 
 sredstvima.
Zaštitna sredstva iz stava 2 ovog člana moraju biti sastavni 
 deo svetiljke.
Član 136
Radi smanjenja opasnosti, u prostorijama u kojima postoji opasnost 
 od požara (u zgradama klase spoljašnjih uticaja BE 2) strujno kolo mora biti 
 zaštićeno zaštitnim uređajem diferencijalne struje nazivne vrednosti struje 
 delovanja od 0,5 A ili mora biti postavljeno pod nadzor pomoću uređaja za trajni 
 nadzor izolacije (koji se koristi u IT sistemima), sa zvučnim signalnom za slučaj 
 greške na izolaciji.
Provodnik strujnog kola za nadzor izolacije može biti dodatni 
 provodnik višežilnog kabla, plašt kabla spojen sa zaštitnim provodnikom ili 
 neizolovani provodnik vođen sa izolovanim provodnicima u plastičnim instalacionim 
 cevima.
Član 137
Strujna kola koja napajaju opremu ili prolaze kroz prostorije 
 u kojima postoji opasnost od požara (u zgradama klase spoljašnjih uticaja BE 
 2) moraju biti zaštićena od preopterećenja i kratkih spojeva zaštitnim uređajima 
 koji se moraju postaviti van tih prostorija.
Član 138
Delovi pod naponom u strujnim kolima bezbednosno malog napona 
 u prostorijama u kojima postoji opasnost od požara (u zgradama klase spoljašnjih 
 uticaja BE 2) moraju biti zaštićeni kućištem najmanjeg stepena zaštite IP 2X 
 ili opremljeni izolacijom koja može da izdrži ispitni napon od 500 V tokom 1 
 min.
Član 139
U prostorijama u kojima postoji opasnost od požara (u zgradama 
 klase spoljašnjeg uticaja BE 2) PEN provodnik može biti samo pridružen strujnim 
 kolima koja prolaze kroz ovakve prostorije, pod uslovom da nema prekida.
Član 140
U prostorijama zgrada od drvene građe (klase spoljašnjeg uticaja 
 CA 2) moraju se preduzeti mere da električna oprema ne izazove paljenje zidova, 
 podova ili tavanica.
Član 141
U prostorijama visokih zgrada u kojima je primenjena prinudna 
 ventilacija (klase spoljašnjih uticaja CB 2), čiji odnos veličina može omogućiti 
 širenje požara, moraju se preduzeti mere za sprečavanje dejstva dimnjaka na 
 mestima gde se nalazi električna oprema.
3. Tehničke mere zaštite od prekomerne struje
Član 142
Uređaj za zaštitu od preopterećenja provodnika i kablova, osim 
 u slučajevima iz člana 143 ovog pravilnika, mora se postaviti na početak svakog 
 strujnog kola, kao i na sva mesta na kojima se smanjuje trajno dozvoljena struja 
 provodnika, ako uređaj za zaštitu od preopterećenja postavljen ispred tog mesta 
 ne obezbeđuje odgovarajuću zaštitu.
Uzrok smanjenja trajno dozvoljene struje je smanjenje preseka 
 provodnika, promena prirode, načina postavljanja i promena izolacije ili broja 
 žila.
Uređaj za zaštitu od preopterećenja proizvoljno se sme pomerati 
 duž električnog razvoda između tačke gde se trajno dozvoljena struja smanjuje 
 i uređaja za zaštitu, pod uslovom da je zaštićen od kratkog spoja i da nema 
 grananja ni priključnica.
Uređaj za zaštitu od preopterećenja može se pomerati najviše 
 do 3 m između tačke gde se trajno dozvoljena struja smanjuje i zaštitnog uređaja, 
 pod uslovom da su provodnici ispred uređaja položeni sigurno na kratak spoj 
 (npr. svaki provodnik u odvojenoj izolovanoj cevi), da su udaljeni od zapaljivih 
 materijala i da nema grananja ni priključnica.
Član 143
Zaštita od preopterećenja provodnika i kablova može se izostaviti 
 samo u prostorijama u kojima ne postoji opasnost od požara i eksplozija, i to:
1) u strujnim kolima u kojima nema preopterećenja, grananja 
 ni priključnica;
2) u strujnim kolima telekomunikacija, upravljanja, signalizacije 
 i sl.;
3) u provodnicima i kablovima za spajanje električnih mašina, 
 pokretača, transformatora, ispravljača, akumulatora, rashladnih postrojenja 
 i sl.
Član 144
U IT sistemima uređaji za zaštitu od preopterećenja mogu se 
 premestiti duž voda, odnosno izostaviti samo ako je svako strujno kolo zaštićeno 
 uređajem diferencijalne struje ili ako je sva električna oprema, podrazumevajući 
 provodnike i kablove, izvedena kao oprema klase II ili zaštićena ekvivalentnom 
 izolacijom.
Član 145
Uređaj za zaštitu od preopterećenja kablova i provodnika ne 
 postavlja se u takva strujna kola gde prekid napajanja može predstavljati opasnost, 
 kao što su pobudna strujna kola obrtnih mašina, strujna kola za napajanje elektromagnetskih 
 dizalica, strujna kola sekundara strujnih transformatora i sl.
U slučaju iz stava 1 ovog člana mora se predvideti alarmni 
 uređaj koji deluje pri pojavi preopterećenja.
Član 146
Uređaji za zaštitu od kratkog spoja moraju se postaviti na 
 početak svakog strujnog kola, kao i na sva mesta na kojima se smanjuje struja 
 kratkog spoja provodnika ako uređaj za zaštitu od kratkog spoja, postavljen 
 ispred tog mesta, ne obezbeđuje odgovarajuću zaštitu.
Član 147
Uređaji za zaštitu od kratkog spoja mogu se pomerati najviše 
 od 3 m duž štićenog kabla ili provodnika pod uslovom da su kablovi, odnosno 
 provodnici ispred uređaja položeni sigurno u odnosu na kratak spoj i zemljospoj 
 i da su udaljeni od zapaljivih materijala.
Član 148
Uređaj za zaštitu od kratkog spoja može se izostaviti:
1) ako provodnici ili kablovi spajaju generatore, transformatore, 
 ispravljače, akumulatorske baterije do pripadajućih razvodnih blokova i zaštitne 
 uređaje u tim razvodnim blokovima;
2) u strujnim kolima čije isključenje može izazvati opasnost, 
 kao što su pobudna strujna kola obrtnih mašina, strujna kola napajanja elektromagnetskih 
 dizalica i strujna kola sekundara strujnih transformatora;
3) u mernim strujnim kolima.
U slučajevima iz stava 1 ovog člana električni razvod mora 
 se izvesti tako da se rizik od kratkog spoja svede na minimum (primenom pojačane 
 izolacije protiv spoljašnjih uticaja), a provodnici i kablovi se ne smeju polagati 
 na zapaljive materijale niti uz njih.
Član 149
Jedan isti uređaj za zaštitu kablova i provodnika od kratkog 
 spoja može štititi više položenih provodnika u paraleli, pod uslovom da su usklađene 
 radne karakteristike uređaja i način paralelnog polaganja provodnika.
Član 150
Uređaj za zaštitu od prekomerne struje mora se postaviti u 
 svaki fazni provodnik, osim u sistemu TT bez vođenog neutralnog provodnika, 
 s tim da taj uređaj mora isključiti provodnik u kome je došlo do prekomerne 
 struje, ali ne i bezuslovno isključenje drugih provodnika pod naponom.
Ako pri napajanju (npr. trofaznih motora) prekid jedne faze 
 predstavlja opasnost, mora se predvideti isključivanje i ostalih provodnika 
 pod naponom.
Član 151
U strujnim kolima koja se napajaju između faza u sistemu TT, 
 gde nema vođenog neutralnog provodnika, otkrivanje prekomerne struje može se 
 predvideti samo u dve faze, pod uslovom da u istom trofaznom strujnom kolu na 
 strani napajanja postoji uređaj za zaštitu diferencijalne struje koji prekida 
 sve fazne provodnike.
Član 152
Ako je u TT i TN sistemima presek neutralnog provodnika jednak 
 preseku faznih provodnika, nije potreban uređaj za zaštitu od prekomerne struje 
 u neutralnom provodniku ni uređaj za prekidanje ovog provodnika.
Ako je u sistemima iz stava 1 ovog člana presek neutralnog 
 provodnika manji od preseka faznog provodnika, potrebno je predvideti uređaj 
 za zaštitu od prekomerne struje u neutralnom provodniku i taj uređaj mora izazvati 
 isključenje faznih provodnika strujnog kola, pri čemu nije neophodno prekidanje 
 neutralnog provodnika.
Uređaj za zaštitu od prekomerne struje neutralnog provodnika 
 nije potreban ako je neutralni provodnik zaštićen od kratkog spoja uređajem 
 za zaštitu faznih provodnika strujnog kola i ako je najveća struja koja protiče 
 kroz neutralni provodnik tokom normalnog rada znatno manja od vrednosti trajno 
 dozvoljene struje tog provodnika.
Član 153
Neutralni provodnik, po pravilu, ne vodi se u sistemu IT.
Ako je vođenje neutralnog provodnika u sistemu IT neophodno, 
 mora se predvideti uređaj za zaštitu od prekomerne struje neutralnog provodnika 
 svakog strujnog kola koji izaziva prekid faznih provodnika i neutralnog provodnika 
 odgovarajućeg strujnog kola.
Uređaj za zaštitu od preopterećenja neutralnog provodnika nije 
 potreban ako je neutralni provodnik zaštićen od kratkog spoja uređajem za zaštitu 
 na strani napajanja (na početku strujnog kola) koji odgovara zahtevima utvrđenim 
 jugoslovenskim standardom JUS N.B2.743 za karakteristike zaštitnog uređaja od 
 kratkog spoja ili ako se posebno strujno kolo štiti uređajem diferencijalne 
 struje čija nazivna vrednost ne prelazi 0,15 puta vrednost trajno dozvoljene 
 struje odgovarajućeg neutralnog provodnika, pod uslovom da ovaj uređaj prekida 
 sve fazne provodnike i neutralni provodnik odgovarajućeg strujnog kola.
Član 154
Prekidanje neutralnog provodnika mora kasniti za prekidanjem 
 faznih provodnika, a pri spajanju neutralni provodnik mora biti spojen istovremeno 
 ili pre spajanja faznih provodnika.
4. Tehničke mere zaštite od prenapona
Član 155
Uređaj za ograničavanje prenapona mora se postaviti tako da 
 ne predstavlja opasnost za ljude i okolne objekte u trenutku delovanja.
Član 156
U isti instalacioni kanal ne smeju se polagati kablovi i provodnici 
 opsega napona I i II, osim ako nisu preduzete mere da ne budu izloženi naponu 
 višem od njihovog ispitanog napona mrežne frekvencije.
Član 157
Na mestima na kojima atmosferski prenaponi mogu izazvati opasnost, 
 moraju se postaviti odvodnici prenapona.
Član 158
Ako se električna instalacija napaja iz nadzemne mreže i zaštićena 
 je odvodnicama prenapona, odvodnici prenapona moraju se postaviti što bliže 
 kućnom priključku.
Član 159
Odvodnik prenapona uzemljuje se najkraćim putem.
Član 160
Električna otpornost uzemljivača odvodnika prenapona ne sme 
 biti veća od 5 Ø.
Član 161
Postojeći uzemljivači, kao što su gromobranske instalacije, 
 metalna vodovodna mreža i sl., mogu se koristiti za uzemljenje odvodnika prenapona.
Član 162
Odvodnike prenapona i razna iskrišta nije dozvoljeno postavljati 
 u prostorijama u kojima postoji opasnost od požara i eksplozija (klase spoljašnjih 
 uticaja BE 2 i BE 3).
5. Tehničke mere zaštite od pada i nestanka napona
Član 163
Ako pad, nestanak ili ponovno uspostavljanje napona može izazvati 
 opasnost za ljude i opremu, mora se ugraditi uređaj za zaštitu od nestanka i 
 pada napona.
Član 164
Uređaj za zaštitu od pada napona može delovati sa zakašnjenjem 
 ako pri radu aparat koji se štiti bez opasnosti podnosi kratkotrajan prekid 
 ili pad napona.
Član 165
Ako se koriste kontaktori, kašnjenje u njihovom otvaranju i 
 ponovnom zatvaranju ne sme sprečiti trenutno isključivanje uređaja za upravljanje 
 i zaštitu.
Član 166
Uređaji za zaštitu od nestanka i pada napona moraju se predvideti 
 u krajnjim strujnim kolima napajanja motora, čije ponovno pokretanje, posle 
 zaustavljanja do koga je došlo zbog pada ili nestanka napona, može biti opasno.
Član 167
Uređaji za zaštitu od nestanka ili pada napona neophodni su 
 u električnim instalacijama zgrada u kojima je predviđena oprema za sigurnosno 
 napajanje i zamenu napajanja.
Uređaji iz stava 1 ovog člana moraju obezbediti uključivanje 
 sigurnosnog izvora ili zamenu napajanja opreme rezervnim izvorom ako je napon 
 manji od granica pravilnog funkcionisanja opreme.
6. Tehničke mere zaštite rastavljanjem, isključivanjem i funkcionalnim 
 uključivanjem i isključivanjem strujnog kola
Član 168
Tehničke mere zaštite rastavljanjem i isključivanjem su mere 
 za otklanjanje opasnosti sa električne instalacije, opreme ili mašine.
Mere iz stava 1 ovog člana postižu se neautomatskim, lokalnim 
 ili daljinskim rastavljanjem, isključivanjem i funkcionalnim uključivanjem i 
 isključivanjem.
Član 169
PE provodnik (zaštitni provodnik) ne sme se rastavljati ni 
 prekidati ni u jednom sistemu.
U TN-C sistemima, PEN provodnik (zaštitno-neutralni provodnik) 
 ne sme se rastavljati ni prekidati. U TN-S sistemima neutralni provodnik (N-provodnik) 
 ne mora se rastavljati ni prekidati.
7. Rastavljanje strujnog kola
Član 170
Svako strujno kolo, osim provodnika iz člana 169 ovog pravilnika, 
 mora biti tako izvedeno da se može rastaviti od svih provodnika pod naponom.
Ako radni uslovi dopuštaju, više strujnih kola može se rastavljati 
 zajedničkim sredstvom.
Član 171
Posle rastavljanja, strujnog kola, nenamerno napajanje rastavljenog 
 strujnog kola mora se sprečiti posebnim merama, i to: zaključavanjem rastavljenog 
 položaja, postavljanjem opomenskih tablica i postavljanjem uređaja za rastavljanje 
 strujnog kola u kućišta ili u prostorije koje se zaključavaju.
Pri rastavljanju strujnog kola, kao dodatna mera zaštite, može 
 se primeniti kratko spajanje i uzemljenje.
Član 172
Na mestu na kome deo električne opreme ili kućište sadrže delove 
 pod naponom koji se napajaju sa više izvora, mora se postaviti tablica sa upozorenjem 
 licu kome ovaj deo postane pristupačan da mora taj deo rastaviti sa svih izvora 
 napajanja, osim u slučaju, kada se koristi uređaj za zabravljivanje koji obezbeđuje 
 da se sva napojna strujna kola rastavljaju.
Član 173
Na mestima na kojima se akumulira električna energija moraju 
 biti predviđena sredstva za njeno pražnjenje.
8. Isključivanje strujnog kola radi mehaničkog održavanja
Član 174
Sredstva za isključivanje moraju se predvideti na mestima na 
 kojima pri mehaničkom održavanju može doći do fizičkih ozleda, a to su električne 
 instalacije za kranove, liftove, pokretna stepeništa, konvejere, mašine alatljike, 
 pumpe i sl.
Član 175
Na mestima na kojima se vrši mehaničko održavanje moraju se 
 predvideti sredstva za sprečavanje neželjenog ponovnog uključenja isključene 
 električne opreme, osim ako sredstva za isključivanje nisu pod stalnim nadzorom 
 lica koja vrše održavanje.
Pod sredstvima za sprečavanje ponovnog uključivanja isključene 
 električne opreme podrazumeva se jedna ili više sledećih mera: zaključivanje 
 isključenog položaja, postavljanje tablica sa upozorenjem i postavljanje opreme 
 za isključivanje u kućišta ili prostorije koje se mogu zaključavati.
9. Isključivanje strujnog kola i zaustavljanje u slučaju hitnosti
Član 176
U delu električne instalacije koja treba da se isključi da 
 bi se otklonila neočekivana opasnost, mora se predvideti sredstvo za isključivanje 
 u slučaju hitnosti.
Električne instalacije iz stava 1 ovog člana su one instalacije 
 koje napajaju: pumpe zapaljivih tečnosti, ventilacione sisteme, velike računare, 
 svetiljke sa pražnjenjem napajane visokim naponom, velike kuhinje i robne kuće.
Član 177
Ako se uređajem za isključivanje u slučaju hitnosti otklanja 
 opasnost od električnog udara, rasklopni uređaj mora prekinuti sve provodnike 
 pod naponom, osim provodnika iz člana 169 ovog pravilnika.
Član 178
Sredstvo za isključivanje i zaustavljanje u slučaju hitnosti 
 mora delovati što neposrednije na odgovarajuće napajanje.
Postavljanje sredstva za isključivanje i zaustavljanje u slučaju 
 hitnosti iz stava 1 ovog člana mora biti takvo da se samo jednim delovanjem 
 isključi odgovarajuće napajanje.
Član 179
Sredstva za isključivanje u slučaju hitnosti moraju se postaviti 
 tako da njihova delovanja ne uzrokuju pojave drugih opasnosti niti ometaju postupak 
 za otklanjanje opasnosti.
Član 180
U električnim instalacijama uređaja čije pokretanje može izazvati 
 opasnost, mora se predvideti sredstvo za hitno zaustavljanje tih uređaja.
Električne instalacije iz stava 1 ovog člana su one instalacije 
 koje napajaju: pokretna stepeništa, liftove, elevatore, konvejere, električna 
 pokretna vrata, mašine alatljike, opremu za pranje kola i sl.
10. Funkcionalno uključivanje i isključivanje strujnog kola
Član 181
Svaki deo strujnog kola za koji se zahteva da se funkcionalno 
 uključuje i isključuje (u daljem tekstu: funkcionalno upravljanje) nezavisno 
 od drugih delova električne instalacije mora biti opremljen uređajem za funkcionalno 
 upravljanje.
Uređaj za funkcionalno upravljanje iz stava 1 ovog člana ne 
 mora prekidati sve provodnike pod naponom, ali jednopolni rasklopni aparat se 
 ne sme postaviti u neutralni provodnik.
Član 182
Jednim uređajem za funkcionalno upravljanje može se upravljati 
 sa više električnih aparata predviđenih da rade istovremeno.
Član 183
Uticanje i vađenje utikača u priključnicu, nazivne struje do 
 16 A može, se vršiti za svrhu funkcionalnog upravljanja aparatima i opremom.
Član 184
Uređaji za funkcionalno upravljanje kojima se obezbeđuje izmena 
 napajanja sa zamenskim napajanjem moraju delovati na sve provodnike pod naponom 
 i ne smeju staviti izvore u paralelan spoj, osim u električnim instalacijama 
 koje su specijalno predviđene za ovakve uslove. U tim slučajevima ne smeju se 
 rastavljati PEN provodnici (zaštitno-neutralni provodnici) ili PE provodnici 
 (zaštitni provodnici).
Član 185
Upravljačka i pomoćna strujna kola moraju se projektovati, 
 postavljati i zaštititi tako da ograniče opasnosti izazvane oštećenjem izolacije 
 između upravljačkog strujnog kola i drugih provodnih delova i da ne izazovu 
 pogrešno delovanje upravljanog električnog aparata.
Član 186
Upravljačka strujna kola motora moraju se projektovati i izvoditi 
 tako da se motori ne mogu nekontrolisano pokrenuti posle zaustavljanja zbog 
 nestanka ili pada napona, ako takvo pokretanje predstavlja opasnost.
Član 187
U električnim instalacijama motora, gde se motor koči suprotnim 
 strujama, moraju se predvideti mere za sprečavanje okretanja motora u suprotnom 
 smeru na kraju kočenja, ako to suprotno okretanje izaziva opasnost.
Član 188
Na mestima na kojima bezbednost zavisi od smera okretanja motora, 
 moraju se predvideti mere koje, po nestanku jedne faze ili izmene faza, sprečavaju 
 pokretanje motora u pogrešnom smeru.
IV POSTUPAK I NAČIN KONTROLISANJA I VERIFIKACIJE SVOJSTAVA, 
 KARAKTERISTIKA I KVALITETA ELEKTRIČNIH INSTALACIJA
Član 189
Svaka električna instalacija mora tokom postavljanja i/ili 
 kada je završena, ali pre predaje korisniku, biti pregledana i ispitana u skladu 
 sa odredbama ovog pravilnika.
Član 190
Prilikom proveravanja i ispitivanja električnih instalacija 
 moraju se preduzeti mere za bezbednost lica i zaštitu od oštećenja električne 
 i druge opreme.
Član 191
Ako se električna instalacija menja, mora se proveriti i ispitati 
 da li je izmenjena električna instalacija u skladu sa odredbama ovog pravilnika.
1. Proveravanje pregledom
Član 192
Pregled električne instalacije vrši se kad je ona isključena, 
 a sastoji se iz proveravanja:
1) zaštite od električnog udara, uključujući merenje 
 razmaka kod zaštite preprekama ili kućištima, pregradama ili postavljanjem opreme 
 van dohvata ruke;
2) mera zaštite od širenja vatre i od termičkih uticaja 
 provodnika prema trajno dozvoljenim vrednostima struje i dozvoljenom padu napona 
 (ako nije izvršena revizija projekta);
3) izbora i podešenosti zaštitnih uređaja i uređaja za 
 nadzor;
4) ispravnosti postavljanja odgovarajućih rasklopnih 
 uređaja u pogledu rastavnog razmaka;
5) izbora opreme i mera zaštite prema spoljašnjim uticajima;
6) raspoznavanja neutralnog i zaštitnog provodnika;
7) prisustva šema, tablica sa upozorenjima ili sličnih 
 informacija;
8) raspoznavanja strujnih kola, osigurača, sklopki, stezaljki 
 i druge opreme;
9) spajanja provodnika;
10) pristupačnosti i raspoloživosti prostora za rad i održavanje.
2. Ispitivanja
Član 193
Opšta ispitivanja izvode se prema sledećem redosledu:
1) neprekidnost zaštitnog provodnika i glavnog i dodatnog provodnika 
 za izjednačenje potencijala;
2) otpornost izolacije električne instalacije;
3) zaštita električnim odvajanjem električne instalacije;
4) otpornost poda i zidova;
5) automatsko isključenje napajanja;
6) dopunsko izjednačenje potencijala;
7) funkcionalnost.
Ako se pri ispitivanju iskaže neusaglašenost sa odgovarajućim 
 odredbama ovog pravilnika, ispitivanja se moraju ponoviti posle ispravljanja 
 grešaka.
Član 194
Neprekidnost zaštitnog provodnika i provodnika za izjednačenje 
 potencijala ispituje se merenje električne otpornosti, naponom od 4 do 24 V 
 jednosmerne ili naizmenične struje sa najmanjom strujom od 0,2 A.
Član 195
Električna otpornost izolacije električne instalacije mora 
 se meriti:
1) između provodnika pod naponom, uzimajući dva po dva (merenje 
 se vrši tokom postavljanja pre povezivanja opreme);
2) između svakog provodnika pod naponom i zemlje (fazni provodnici 
 i neutralni provodnik se mogu spojiti zajedno).
U TN-C sistemu PEN provodnik se ne smatra provodnikom pod naponom.
Električna otpornost izolacije meri se naponima koji nisu manji 
 od vrednosti napona datih u tabeli br. 2 i zadovoljava ako svako strujno kolo, 
 bez priključene opreme, ima vrednost koja nije manja od vrednosti datih u tabeli 
 br. 2.
Merenja se vrše jednosmernom strujom.
Kad strujno kolo sadrži elektronske uređaje, merenja se vrše 
 samo između faznog i neutralnog provodnika koji su spojeni zajedno sa zemljom. 
 Bez spajanja provodnika pod naponom može se izazvati kvar na električnim uređajima.
Tabela br. 3
Najmanje vrednosti električne otpornosti izolacije
Nazivni napon strujnog kola
Ispitni napon jednosmerne struje
V
Otpornost izolacije
M
W
1
2
3
Bezbednosno mali napon i mali radni napon kada se strujno 
 kolo (bezbednosno) napaja preko bezbednosnog transformatora za odvajanje, 
 pod uslovom da ispunjavaju uslove za ovu zaštitu prema jugoslovenskom 
 standardu JUS N. B2.741
250
³
0,25
Do 500 V, uključujući i 500 V sa izuzetkom propisanih 
 slučajeva
500
³
0,5
Iznad 500 V
1 000
³
1,0
Član 196
Električno odvajanje delova pod naponom od drugih strujnih 
 kola proverava se ispitivanjem električne otpornosti izolacije, ali sa priključenim 
 aparatima shodno članu 195 ovog pravilnika.
Član 197
Ako je oprema postavljena u izolovane prostorije, mora se ispitati 
 električna otpornost zidova i podova metodom utvrđenom u jugoslovenskom standardu 
 JUS N.B2.761. Najmanje tri merenja moraju se izvršiti na istom mestu, s tim 
 da se jedno merenje vrši na rastojanju 1m od bilo kog pristupačnog stranog provodnog 
 dela u prostoriji, a druga dva merenja vrše se na većim rastojanjima.
Merenja iz stava 1 ovog člana moraju se ponoviti za svaku odgovarajuću 
 površinu prostorije.
Član 197a
Provera uslova zaštite automatskim isključenjem napajanja kao 
 mere zaštite od indirektnog dodira vrši se na sledeći način:
1) Za TN sistem:
- merenjem impedanse petlje kvara prema jugoslovenskom standardu 
 JUS N.B2.763 ili proračunom stvarno izvedenog stanja;
- pregledom karakteristika pripadajućeg zaštitnog uređaja, 
 npr. podešene vrednosti struje prekidača ili nazivne vrednosti osigurača;
- ako u strujnim kolima postoji zaštitni uređaj diferencijalne 
 struje - proverom njegovog delovanja prema jugoslovenskom standardu JUS N.B2.764;
- ako se napajanje vrši nadzemnim vodom - merenjem ukupne otpornosti 
 uzemljivača (R
B
) prema jugoslovenskom standardu 
 JUS N.B2.762.
2) Za TT sistem:
- merenjem otpornosti uzemljivača izloženih provodnih delova 
 (R
A
), prema jugoslovenskom standardu JUS N.B2.762;
- pregledom karakteristika pripadajućeg zaštitnog uređaja i 
 uređaja za zaštitu od prekomerne struje;
- ako je pripadajući zaštitni uređaj diferencijalne struje 
 - ispitivanjem delovanja ovog uređaja prema jugoslovenskom standardu JUS N.B2.764.
3) Za TT sistem:
- pregledom proračuna struje prvog kvara, a ako postoji sumnja, 
 ili su nepoznati parametri za proračun, onda se vrši merenje pri simuliranom 
 kvaru;
- ako se N-provodnik vodi, vrši se merenja kao pod 1), ako 
 se N-provodnik ne vodi, vrše se merenja kao pod 2).
Član 197b
Ako je primenjeno dopunsko izjednačenje potencijala prema jugoslovenskom 
 standardu JUS N.B2.741, meri se impendansa (odnosno otpornost) između istovremeno 
 pristupačnih izloženih i stranih provodnih delova.
Član 197v
Na osnovu rezultata dobijenih prema čl. 197a i 197b ovog pravilnika, 
 zavisno od sistema razvoda, proveravaju se posebni i dopunski uslovi zaštite 
 od električnog udara prema standardu JUS N.B2.741.
Član 198
Rasklopni blokovi (komandni ormani, komandne table, upravljački 
 pultovi i sl.), motorni pogoni, komande i zabravljenja moraju se funkcionalno 
 ispitati da bi se proverilo da li zadovoljavaju uslove propisane ovim pravilnikom 
 i jugoslovenskim standardima iz ove oblasti.
Zaštitni uređaji izlažu se funkcionalnom ispitivanju samo kad 
 je to moguće, da bi se proverila njihova ispravnost, pravilnost postavljanja 
 i podešenost.
V ZAVRŠNE ODREDBE
Član 199
Danom stupanja na snagu ovog pravilnika prestaju da važe:
1) Pravilnik o tehničkim merama i uslovima za izvođenje elektroenergetskih 
 instalacija u zgradama ("Službeni list SFRJ", br. 43/66);
2) Pravilnik o tehničkim merama za elektroenergetska postrojenja 
 niskog napona u poljoprivredi ("Službeni list SFRJ", br. 33/70);
3) Pravilnik o tehničkim merama za elektroenergetske instalacije 
 u industriji ("Službeni list SFRJ", br. 2/73);
4) Pravilnik o tehničkim normativima za projektovanje i izvođenje 
 električnih priključaka i ormara u zgradama ("Službeni list SFRJ", 
 br. 35/74);
5) Pravilnik o tehničkim normativima za električne instalacije 
 u zgradama koje se izvode sistemom montaže prefabrikovanih tipiziranih finalno 
 obrađenih elemenata ("Službeni list SFRJ", br. 19/85);
6) Pravilnik o tehničkim normativima za elektroenergetske instalacije 
 u prostorijama sa specifičnim uslovima ("Službeni list SFRJ", br. 
 68/85).
Član 200
Ovaj pravilnik stupa na snagu po isteku šest meseci od dana 
 objavljivanja u "Službenom listu SFRJ".
Samostalni član Pravilnika o izmenama i dopunama
Pravilnika o tehničkim normativima za električne instalacije
niskog napona
("Sl. list SRJ", br. 28/95)
Član 6
Ovaj pravilnik stupa na snagu po isteku šest meseci od dana 
 objavljivanja u "Službenom listu SRJ".