Title: PRAVILNIKO NAČINU I USLOVIMA ZAJEDNIČKOG KORIŠĆENJA ELEKTRONSKE KOMUNIKACIONE MREŽE, PRIPADAJUĆIH SREDSTAVA I NEPOKRETNOSTI, STEPENU RASPOLOŽIVOSTI SLOBODNOG PROSTORA I OSNOVNIM ELEMENTIMA UGOVORA O ZAJEDNIČKOM KORIŠĆENJU
URL: https://www.paragraf.rs/propisi/pravilnik-o-nacinu-i-uslovima-zajednickog-koriscenja-elektronske-komunikacione-mreze.html
Extracted: 2025-07-06T23:11:12.831538
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU I USLOVIMA ZAJEDNIČKOG KORIŠĆENJA ELEKTRONSKE KOMUNIKACIONE MREŽE, PRIPADAJUĆIH SREDSTAVA I NEPOKRETNOSTI, STEPENU RASPOLOŽIVOSTI SLOBODNOG PROSTORA I OSNOVNIM ELEMENTIMA UGOVORA O ZAJEDNIČKOM KORIŠĆENJU
("Sl. glasnik RS", br. 95/2024)
I UVODNE ODREDBE
1. Predmet
Član 1
Ovim pravilnikom bliže se propisuje način i uslovi zajedničkog korišćenja, uključujući i fizičku kolokaciju, elemenata elektronske komunikacione mreže, pripadajućih sredstava i nepokretnosti za čije korišćenje je drugi operator ili treće lice zasnovao pravo službenosti ili nepokretnosti koja je pribavljena u postupku eksproprijacije, odnosno kada novu elektronsku komunikacionu mrežu i pripadajuća sredstva nije moguće izgraditi ili postaviti bez štetnih posledica po životnu sredinu, javnu bezbednost, realizaciju prostornih planova ili očuvanje kulturnih dobara, stepen raspoloživosti slobodnog prostora i osnovni elementi ugovora o zajedničkom korišćenju.
2. Značenje pojedinih pojmova
Član 2
Pojedini pojmovi u smislu ovog pravilnika imaju sledeće značenje:
1) cev malog prečnika je cev od polietilena visoke gustine, spoljnog prečnika od 20 do 40 mm, sa unutrašnjim zidom koji obezbeđuje veoma nizak koeficijent trenja;
2) cev prečnika 50 mm je cev od polietilena visoke gustine, spoljnog prečnika 50 mm, sa unutrašnjim zidom koji obezbeđuje veoma nizak koeficijent trenja;
3) cev velikog prečnika je cev od polivinilhlorida, polietilena ili betona spoljnog prečnika od 63 do 110 mm;
4) kablovska kanalizacija je deo elektronske komunikacione infrastrukture koji se sastoji od mreže podzemnih cevi, kablovskih okana i kablovskih galerija, koji služi za postavljanje, korišćenje i zaštitu elektronskih komunikacionih kablova;
5) kablovsko okno je višenamenska podzemna prostorija koja se postavlja na mestima nastavljanja, ukrštanja i promene smera kablovske kanalizacije, kao i ispred kablovskih razvodnika i centrala;
6) mikrocev je cev spoljnog prečnika od 3 do 16 mm, sa unutrašnjim zidom koji obezbeđuje veoma nizak koeficijent trenja;
7) nepokretnost je zemljište za čije korišćenje je ustanovljeno pravo službenosti ili zemljište koje je pribavljeno u postupku eksproprijacije radi izgradnje i postavljanja elektronske komunikacione mreže i pripadajućih sredstava;
8) trasa kablovske kanalizacije je projektovani ili već izgrađeni pravac i geodetski pozicionirana linija kablovske kanalizacije unutar koridora elektronske komunikacione infrastrukture;
9) treće lice je lice koje ne pruža usluge korišćenja elektronskih komunikacionih mreža i koje je vlasnik, imalac prava raspolaganja, odnosno korišćenja pripadajućih sredstava i nepokretnosti, izuzev lica koje je vlasnik instalacija i kablova, odnosno pripadajućih sredstava u zgradi;
10) fizička kolokacija predstavlja smeštaj i povezivanje opreme u poseban prostor operatora ili trećeg lica.
II ZAJEDNIČKO KORIŠĆENJE ELEMENATA ELEKTRONSKE KOMUNIKACIONE MREŽE, PRIPADAJUĆIH SREDSTAVA I NEPOKRETNOSTI
1. Uslovi zajedničkog korišćenja elemenata elektronske komunikacione mreže, pripadajućih sredstava i nepokretnosti
Član 3
Operator ili treće lice je u obavezi da omogući drugom operatoru, na osnovu zaključenog ugovora i uz naknadu, zajedničko korišćenje elemenata svoje elektronske komunikacione mreže i pripadajućih sredstava i nepokretnosti za čije korišćenje je zasnovano pravo službenosti ili koja je pribavljena u postupku eksproprijacije (u daljem tekstu: zajedničko korišćenje), ako su ispunjeni sledeći uslovi:
1) postojanje tehničkih uslova i raspoloživih slobodnih kapaciteta elektronske komunikacione mreže i pripadajućih sredstava, i
2) da zajedničko korišćenje ne izaziva smetnje u radu drugih elektronskih komunikacionih mreža, pripadajućih sredstava i elektronske komunikacione opreme.
Kada novu elektronsku komunikacionu mrežu i pripadajuća sredstva nije moguće izgraditi ili postaviti bez štetnih posledica po životnu sredinu, javnu bezbednost, realizaciju prostornih planova ili očuvanje kulturnih dobara i kada su ispunjeni uslovi iz stava 1. ovog člana, operator koji zahteva zajedničko korišćenje je u obavezi da o tome dostavi odgovarajući dokaz, a operator ili treće lice je u obavezi da mu omogući zahtevano zajedničko korišćenje.
Operator ili treće lice je u obavezi da omogući zajedničko korišćenje elemenata elektronske komunikacione mreže, pripadajućih sredstava ili nepokretnosti rukovodeći se načelom nediskriminacije, odnosno jednakim postupanjem prema svim operatorima.
Visina naknade za zajedničko korišćenje elemenata elektronske komunikacione mreže, pripadajućih sredstava ili nepokretnosti se određuje u skladu sa načelima objektivnosti, transparentnosti i nediskriminacije, a naročito uzimajući u obzir interese vlasnika, imaoca prava raspolaganja odnosno korišćenja nepokretnosti i interese operatora, kao i javni interes za razvoj tržišta elektronskih komunikacija.
2. Ugovor o zajedničkom korišćenju elemenata elektronske komunikacione mreže i pripadajućih sredstava
Član 4
Ugovorom o zajedničkom korišćenju elemenata elektronske komunikacione mreže i pripadajućih sredstava (u daljem tekstu: ugovor o zajedničkom korišćenju) se bliže uređuju međusobna prava i obaveze ugovornih strana u pogledu zajedničkog korišćenja elemenata elektronske komunikacione mreže i pripadajućih sredstava, uključujući i raspodelu troškova, uzimajući u obzir prethodna ulaganja, podsticanje daljih ulaganja i mogućnost povraćaja ulaganja po razumnoj stopi s obzirom na povezane rizike.
Osnovni elementi koje ugovor iz stava 1. ovog člana mora da sadrži su:
1) predmet ugovora;
2) prava i obaveze ugovornih strana;
3) tehnički uslovi;
4) komercijalni uslovi;
5) odredbe o raspodeli troškova, uključujući i odredbe o visini iznosa troškova za refundiranje i dinamiku refundiranja tih troškova, u slučaju polaganja cevi i izvlačenja kablova;
6) odredbe o zaštiti poslovne tajne;
7) rokovi za realizaciju zajedničkog korišćenja;
8) odredbe o visini i načinu plaćanja naknade za zajedničko korišćenje;
9) odredbe o obavezi operatora u pogledu bezbednosti ugrađene opreme;
10) odredbe o načinu i postupcima u vezi sa održavanjem postavljene opreme;
11) odredbe o načinu prijavljivanja smetnji u radu postavljene opreme i o načinu i roku otklanjanja kvarova;
12) odredbe o trajanju ugovora, uslovima za prestanak ugovora i otkaznom roku, ako je ugovor zaključen na neodređeno vreme;
13) odredbe o načinu rešavanja sporova između ugovornih strana.
3. Ugovor o zajedničkom korišćenju nepokretnosti
Član 5
Ugovorom o zajedničkom korišćenju nepokretnosti na kojoj je ustanovljeno pravo službenosti ili nepokretnosti koja je pribavljena u postupku eksproprijacije (u daljem tekstu: ugovor o zajedničkom korišćenju nepokretnosti) se bliže uređuju međusobna prava i obaveze ugovornih strana u pogledu zajedničkog korišćenja nepokretnosti, uključujući i raspodelu troškova, uzimajući u obzir prethodna ulaganja, podsticanje daljih ulaganja i mogućnost povraćaja ulaganja po razumnoj stopi s obzirom na povezane rizike.
Osnovni elementi koje ugovor iz stava 1. ovog člana mora da sadrži su:
1) predmet ugovora;
2) prava i obaveze ugovornih strana;
3) odredbe o raspodeli troškova;
4) odredbe o načinu zajedničkog korišćenja nepokretnosti;
5) odredbe o zaštiti poslovne tajne;
6) odredbe o visini i načinu plaćanja naknade za zajedničko korišćenje nepokretnosti;
7) odredbe o trajanju ugovora, uslovima za prestanak ugovora i otkaznom roku, ako je ugovor zaključen na neodređeno vreme;
8) odredbe o načinu rešavanja sporova između ugovornih strana.
4. Stepen raspoloživosti i efikasno korišćenje slobodnog prostora u kablovskoj kanalizaciji
Član 6
Korišćenje kablovske kanalizacije na svim nivoima elektronske komunikacione mreže vrši se izborom tehnologija koje omogućavaju efikasno korišćenje slobodnog prostora na ravnopravnoj i zajedničkoj osnovi.
Pod slobodnim prostorom u cevima kablovske kanalizacije podrazumeva se prostor koji nije zauzet kablom, prostor koji je zauzet kablom a kabl nije u upotrebi duže od 120 dana (u daljem tekstu: kabl koji se ne koristi), pod uslovom da navedeni prostor nije predviđen kao neophodan servisni prostor za održavanje postojećih elektronskih komunikacionih kablova i koji se može iskoristiti za postavljanje elektronskih komunikacionih kablova (optičkih ili bakarnih kablova), u skladu sa ovim pravilnikom.
Neophodan servisni prostor za održavanje postojećih kapaciteta kablovske kanalizacije je prostor koji je dovoljan za uvlačenje kabla najvećeg prečnika koji se koristi na razmatranom delu kablovske kanalizacije.
Član 7
Slobodan prostor u kablovskoj kanalizaciji može se realizovati izvlačenjem kablova koji se ne koriste.
Član 8
Postavljanje dodatnih cevi u postojeću kablovsku kanalizaciju vrši se u skladu sa propisima koji uređuju tehničke uslove za kablovsku kanalizaciju.
Bakarni kablovi se po pravilu postavljaju u cevi velikog ili malog prečnika bez zaštitne cevi, osim ako to njihove mehaničke karakteristike ne dozvoljavaju.
Optički mikrokabl i odgovarajuća mikrocev u koju se postavlja mikrokabl čine jednu nedeljivu tehnološku celinu. Svaki pojedinačni optički mikrokabl mora biti smešten u sopstvenoj mikrocevi.
Optičkim kablovima koji se ubacuju direktno u male cevi i cevi prečnika 50 mm prostor se popunjava u skladu sa propisanim servisnim prostorom.
Efikasno popunjavanje prostora u kablovskoj kanalizacionoj cevi postiže se postavljanjem dodatnih cevi malog prečnika do potpune popunjenosti.
Slobodan prostor u kablovskoj kanalizaciji se popunjava tako da se prvo popunjava prostor u cevi manjeg prečnika, a zatim u cevi većeg prečnika.
Mogući načini efikasnog popunjavanja slobodnog prostora u cevi velikog prečnika dati su u Prilogu 1, koji je odštampan uz ovaj pravilnik i čini njegov sastavni deo.
Mogući načini efikasnog popunjavanja slobodnog prostora u cevi malog prečnika su dati u Prilogu 2, koji je odštampan uz ovaj pravilnik i čini njegov sastavni deo.
U postojeće pristupne kablovske kanalizacije stambenih i/ili poslovnih objekata napravljenih sa jednom ili više cevi malog prečnika ili cevi prečnika 50 mm, dozvoljeno je postavljanje dodatnog kabla pored postojećih kablova, na način koji ne ugrožava postojeće kablove.
Naknada za zajedničko korišćenje kablovske kanalizacije obračunava se prema stvarno korišćenom prostoru, odnosno računajući prostor koji zauzima cev najmanjeg prečnika u koji se može postaviti jedan ili više kablova, bez obzira na stvarni prečnik cevi u kojoj je postavljen odgovarajući kabl.
5. Obeležavanje kablova i cevi
Član 9
Operatori, odnosno vlasnici instalacija i kablova su dužni da obeleže svoje kablove u svakom kablovskom oknu.
Kablovi moraju imati oznaku koja sadrži podatke o tipu kabla, operatoru i/ili vlasniku kabla, datumu polaganja i oznaku (naziv) kabla koju mu je operator i/ili vlasnik dodelio, i pod kojom oznakom se u tehničkoj dokumentaciji čuvaju sve informacije o tom kablu.
Oznake iz stava 2. ovog člana moraju biti trajne i njihovo slučajno uklanjanje mora biti onemogućeno (npr. pričvršćivanjem ili lepljenjem).
Mikrocevi se polažu u grupama, a svaka mikrocev u grupi mora biti različite boje kako bi se međusobno razlikovale.
Cevi malog prečnika ili cevi od 50 mm moraju biti označene u svakom oknu.
6. Postupak po zahtevu za zajedničko korišćenje kablovske kanalizacije
Član 10
Operator podnosi pisani zahtev za zajedničko korišćenje kablovske kanalizacije operatoru imaocu kablovske kanalizacije.
Zahtev iz stava 1. ovog člana obavezno sadrži:
1) podatke o tački A (početna tačka) i tački B (krajnja tačka) ili trasi kablovske kanalizacije;
2) vrstu i prečnik kablova koji će biti položen između tačke A i tačke B ili na trasu kablovske kanalizacije;
3) planirani početak i trajanje zajedničkog korišćenja;
4) ponudu za zaključenje ugovora koja sadrži odgovarajuće elemente ugovora o zajedničkom korišćenju, osim u slučaju kada je operator kome je podnet zahtev privredni subjekt sa značajnom tržišnom snagom na relevantnom tržištu.
U slučaju iz člana 3. stav 2. ovog pravilnika operator koji zahteva zajedničko korišćenje u obavezi je da uz zahtev dostavi i dokaz da novu elektronsku komunikacionu mrežu i pripadajuća sredstva nije moguće izgraditi ili postaviti bez štetnih posledica po životnu sredinu, javnu bezbednost, realizaciju prostornih planova ili očuvanje kulturnih dobara.
Operator kome je podnet zahtev je u obavezi da zahteve za zajedničko korišćenje rešava na transparentan i nediskriminatoran način.
Ako je zahtev za zajedničko korišćenje neuredan, operator kome je zahtev podnet će, u roku od osam dana od dana prijema zahteva, tražiti od operatora podnosioca zahteva da uredi svoj zahtev.
Ako operator koji je podneo zahtev za zajedničko korišćenje ne uredi zahtev u ostavljenom roku smatraće se da je odustao od zahteva za zajedničko korišćenje.
Operator kome je podnet zahtev za zajedničko korišćenje na osnovu člana 3. stav 1. ovog pravilnika, u roku od 20 dana od dana prijema urednog zahteva, dostavlja operatoru podnosiocu zahteva potrebne podatke o trasama kablovske kanalizacije i kablovskim oknima i njihovoj zauzetosti. U slučaju da je zahtev za zajedničko korišćenje podnet na osnovu člana 3. stav 2. ovog pravilnika navedeni rok iz ovog stava je 10 dana od dana prijema urednog zahteva od strane operatora podnosioca. Operator dostavlja podatke za najpovoljniju (najkraću) trasu i ukoliko za istu nema tehničkih uslova, dužan je da operatoru koji je zahtevao zajedničko korišćenje ponudi alternativnu trasu.
Ako operator kome je podnet zahtev odbije zahtev za zajedničko korišćenje dužan je da dostavi detaljno obrazloženje razloga za odbijanje zahteva.
Ako operator koji je podneo zahtev, zahteva da proveri razloge za odbijanje, operator kome je podnet zahtev za zajedničko korišćenje je dužan da mu to omogući tako što će mu obezbediti proveru stvarnog stanja u roku od sedam dana od dana odbijanja zahteva. U slučaju da operator koji je zahtevao zajedničko korišćenje ne dođe na zakazanu proveru, smatra se da je odustao od zahteva za zajedničko korišćenje.
Ukoliko je zahtev prihvaćen, odgovor na zahtev za zajedničko korišćenje treba da sadrži:
1) predlog tehničkih uslova za realizaciju zajedničkog korišćenja;
2) troškove realizacije zajedničkog korišćenja;
3) planiranu dinamiku za realizaciju zajedničkog korišćenja;
4) postupak vršenja nadzora tokom realizacije;
5) dalji postupak pregovaranja o zaključenju ugovora o zajedničkom korišćenju.
Ukoliko je zahtev prihvaćen, operator koji je zahtevao zajedničko korišćenje je dužan da se izjasni o predlogu tehničkih uslova za zajedničko korišćenje, u roku od sedam dana od dana prijema odgovora na zahtev. U slučaju da se operator koji je zahtevao zajedničko korišćenje ne izjasni o predlogu tehničkih uslova u ostavljenom roku, smatra se da je prihvatio predlog tehničkih uslova.
Operator je dužan da, ako su ispunjeni uslovi propisani ovim pravilnikom, u roku od 60 dana od dana prijema zahteva za zajedničko korišćenje zaključi ugovor o zajedničkom korišćenju kojim se bliže uređuju predmet ugovora, međusobna prava i obaveze u pogledu zajedničkog korišćenja, uključujući i raspodelu troškova uzimajući u obzir prethodna ulaganja, podsticanje daljih ulaganja i mogućnost povraćaja ulaganja po razumnoj stopi s obzirom na povezane rizike.
Ako između operatora postoji već zaključen ugovor o zajedničkom korišćenju kablovske kanalizacije i zahtev za zajedničko korišćenje se odnosi na dodatne kapacitete, rok za zaključenje aneksa ugovora (ukoliko je to predviđeno) ne može biti duži od 45 dana od dana podnošenja zahteva.
7. Tehnički uslovi za zajedničko korišćenje kablovske kanalizacije
Član 11
Operator kojem je podnet zahtev za zajedničko korišćenje predlaže tehničke uslove za zajedničko korišćenje koji obavezno sadrže:
1) tehnički opis rešenja zajedničkog korišćenja;
2) opis stanja (zauzetost kapaciteta) kablovske kanalizacije na zahtevanoj trasi;
3) lokaciju svakog pojedinačnog okna;
4) međusobno rastojanje između okna;
5) način i poziciju uvlačenja kabla operatora koji zahteva zajedničko korišćenje u oknima duž cele deonice trase, prema zahtevu tog operatora;
6) specifikaciju potrebnog materijala i radova ukoliko radove vrši operator kome je podnet zahtev za zajedničko korišćenje.
8. Priprema, izvođenje i pregled izvedenih radova
Član 12
Operator koji je podneo zahtev za zajedničko korišćenje, samostalno izvodi ili ugovora sa trećim licem izvođenje radova iz tehničkih uslova, uz prethodno obaveštenje o radovima operatora kome je podneo zahtev za zajedničko korišćenje i uz obavezni stručni nadzor od strane tog operatora, ili nezavisnog stručnjaka kojeg odredi taj operator.
Pregled izvedenih radova vrše imenovani predstavnici oba operatora. Pregledom se utvrđuje stvarni obim izvedenih radova, usaglašenost sa tehničkim uslovima, kvalitet izvedenih radova i obeležavanje kablova. Pregled izvedenih radova vrši se bez naknade.
Operator koji je podneo zahtev za zajedničko korišćenje je dužan da napravi projekat izvedenog stanja koji, nakon sprovedenog pregleda, predaje drugom operatoru.
9. Troškovi izrade i realizacije tehničkih uslova i plaćanje naknade
Član 13
Operator koji je podneo zahtev za zajedničko korišćenje je dužan da u potpunosti snosi troškove materijala, izvođenja radova, kao i troškove izrade potrebne dokumentacije.
Ukoliko je za realizaciju tehničkih uslova potrebno izvlačenje kabla koji se ne koristi, operator koji je podneo zahtev ima pravo na refundaciju tog troška od operatora kojem je podnet zahtev, ukoliko izvodi i te radove.
Ukoliko je za realizaciju tehničkih uslova neophodno da operator koji je podneo zahtev položi nove cevi o svom trošku, a koje bi ostale u vlasništvu operatora kojem je podnet zahtev, nakon prestanka zajedničkog korišćenja, operator koji je podneo zahtev ima pravo na refundaciju troška.
Obračun i naplata naknade za zajedničko korišćenje prostora u kablovskoj kanalizaciji počinju danom završetka radova na polaganju kabla. Rok za polaganje kabla ne može biti duži od 30 dana od dana izdavanja saglasnosti (tehničkih uslova) za trasu koja je predmet zahteva.
10. Uslovi za zajedničko korišćenje antenskog stuba
Član 14
Operator koji zahteva zajedničko korišćenje antenskog stuba za postavljanje svog antenskog sistema, radio-opreme i terminalne opreme podnosi zahtev operatoru ili trećem licu, imaocu antenskog stuba.
Zahtev iz stava 1. ovog člana mora da sadrži:
1) podatke o geografskoj lokaciji antenskog stuba na koji se zahtev odnosi;
2) visinu na kojoj želi da postavi antenski sistem i smerove antena;
3) tačan broj i vrste antena po pojedinom smeru;
4) potreban prostor za postavljanje opreme;
5) idejno rešenje koje sadrži:
(1) tehničke podatke o dimenzijama i težini antena, antenskog sistema i druge opreme koja je predmet zahteva za zajedničko korišćenje;
(2) posebne zahteve za prenosnim kapacitetima sa predlogom rešenja;
(3) posebne zahteve za raspoloživost kablovske kanalizacije;
(4) posebne zahteve u pogledu elektroenergetskih potreba, ako je moguća kolokacija za terminalnu opremu (u suprotnom potrebno je tražiti priključak od operatora distributivnog sistema);
6) vremenske rokove početka zajedničkog korišćenja;
7) ponudu za zaključenje ugovora koja sadrži odgovarajuće elemente ugovora.
Postavljanje antenskog sistema, radio-opreme i terminalne opreme na antenski stub operatora ili trećeg lica vrši se u skladu sa propisima koji uređuju planiranje i izgradnju.
Na postupak po zahtevu za zajedničko korišćenje antenskog stuba shodno se primenjuju odredbe čl. 10. do 13. ovog pravilnika koje uređuju postupak po zahtevu za zajedničko korišćenje kablovske kanalizacije.
Član 15
Sva ugrađena elektronska komunikaciona oprema mora imati oznaku koja sadrži podatke o vrsti opreme, datumu ugradnje i vlasniku.
Postavljanje oznaka je obaveza operatora koji podnosi zahtev za zajedničko korišćenje iz člana 14. stav 1. ovog pravilnika.
11. Uslovi za zajedničko korišćenje zgrada i drugih pripadajućih sredstava i opreme
Član 16
Operator podnosi drugom operatoru ili trećem licu zahtev za zajedničko korišćenje zgrada i drugih pripadajućih sredstava i opreme.
Zahtev operatora iz stava 1. ovog člana mora da sadrži:
1) podatke o lokaciji (adresa) zgrade ili pripadajućeg sredstva za koje se traži zajedničko korišćenje;
2) detaljan tehnički opis;
3) spisak druge infrastrukture (električna, vodovodna, i sl.) koja je potrebna u vezi sa zajedničkim korišćenjem;
4) vremenske rokove za početak i trajanje zajedničkog korišćenja;
5) ponudu za zaključenje ugovora koja sadrži odgovarajuće elemente ugovora.
Na postupak po zahtevu za zajedničko korišćenje zgrada i drugih pripadajućih sredstava i opreme shodno se primenjuju odredbe čl. 10. do 13. ovog pravilnika koje uređuju postupak po zahtevu za zajedničko korišćenje kablovske kanalizacije.
12. Uslovi za korišćenje prostora za fizičku kolokaciju
Član 17
Operator podnosi zahtev za zajedničko korišćenje prostora za fizičku kolokaciju drugom operatoru ili trećem licu.
Zahtev operatora iz stava 1. ovog člana mora da sadrži:
1) lokaciju na kojoj se traži kolokacija;
2) veličinu potrebnog prostora za kolokaciju;
3) traženi datum uspostavljanja kolokacije;
4) ugovorni period za kolokaciju;
5) tehnički opis u koji spada i nominalna snaga uređaja za kojom operator koji je podneo zahtev ima potrebu;
6) ponudu za zaključenje ugovora koja sadrži odgovarajuće elemente ugovora, osim u slučaju kada je operator kome je podnet zahtev privredni subjekt sa značajnom tržišnom snagom na relevantnom tržištu.
Na postupak po zahtevu za zajedničko korišćenje prostora za fizičku kolokaciju shodno se primenjuju odredbe čl. 10. do 13. ovog pravilnika koje uređuju postupak po zahtevu za zajedničko korišćenje kablovske kanalizacije.
13. Uslovi za zajedničko korišćenje nepokretnosti
Član 18
Operator podnosi zahtev za zajedničko korišćenje nepokretnosti drugom operatoru ili trećem licu koje isključivo za svoje potrebe gradi ili postavlja elektronsku komunikacionu mrežu i pripadajuća sredstva na nepokretnosti.
Zahtev za zajedničko korišćenje se podnosi za nepokretnost na kojoj je drugi operator ili treće lice iz stava 1. ovog člana ugovorom zasnovalo pravo službenosti.
Ugovorom iz stava 2. ovog člana mora se obezbediti mogućnost zajedničkog korišćenja nepokretnosti na kojoj je ustanovljeno pravo službenosti, u skladu sa zakonom.
Zajedničko korišćenje nepokretnosti u javnoj svojini na kojoj je zasnovano pravo službenosti se ustanovljava u skladu sa zakonom.
Zahtev operatora iz stava 1. ovog člana mora da sadrži:
1) podatke o nepokretnosti za koju se traži zajedničko korišćenje;
2) način korišćenja nepokretnosti;
3) ponudu za zaključenje ugovora koja treba da sadrži odgovarajuće elemente ugovora o zajedničkom korišćenju.
Na postupak po zahtevu za zajedničko korišćenje nepokretnosti shodno se primenjuju odredbe čl. 10. do 13. ovog pravilnika koje uređuju postupak po zahtevu za zajedničko korišćenje kablovske kanalizacije.
14. Postupak nakon odbijanja zahteva za zaključenje ugovora
Član 19
Ako operator ili treće lice u roku od 60 dana od dana prijema zahteva, odbije zahtev drugog operatora, ili ne odgovori na taj zahtev, ili ne zaključi ugovor o zajedničkom korišćenju, operator može u naknadnom roku od 30 dana da podnese zahtev Regulatornom telu za elektronske komunikacije i poštanske usluge (u daljem tekstu: Regulator) za odlučivanje.
Uz zahtev za odlučivanje operator podnosi Regulatoru dokaz o ispunjenosti uslova propisanih članom 3. ovog pravilnika.
Regulator je ovlašćen da, kada su ispunjeni uslovi za zajedničko korišćenje propisani ovim pravilnikom, na zahtev operatora, donese rešenje kojim se utvrđuje obaveza zajedničkog korišćenja, uključujući i raspodelu troškova, uzimajući u obzir prethodna ulaganja, podsticanje daljih ulaganja i mogućnost povraćaja ulaganja po razumnoj stopi s obzirom na povezane rizike.
Regulator donosi rešenje iz stava 2. ovog člana najkasnije u roku od četiri meseca od dana prijema urednog zahteva, osim u izuzetnim slučajevima koji se naročito odnose na obimnost i kompleksnost predmeta odlučivanja, kada se ovaj rok se može produžiti do 30 dana.
Obaveza zajedničkog korišćenja utvrđuje se nakon sprovođenja postupka javnih konsultacija.
Član 20
Ako Regulator utvrdi da standardna ponuda operatora koji je određen za privrednog subjekta sa značajnom tržišnom snagom na relevantnom tržištu i kome je podnet zahtev za zajedničko korišćenje, nije sačinjena u skladu sa zakonom, pravilnikom i drugim aktima Regulatora, Regulator može zahtevati izmenu standardne ponude, u skladu sa zakonom koji uređuje oblast elektronskih komunikacija.
III PRELAZNE I ZAVRŠNA ODREDBA
Član 21
Rok za ispunjenje obaveze operatora propisane članom 9. stav 1. ovog pravilnika, za sve kablove položene pre stupanja na snagu ovog pravilnika je dve godine od dana stupanja na snagu ovog pravilnika.
Postupci za zajedničko korišćenje koji su započeti do početka primene ovog pravilnika okončavaju se u skladu sa propisima po kojima su započeti, saglasno odredbi člana 180. stav 2. Zakona o elektronskim komunikacijama („Službeni glasnik RS”, broj 35/23).
Član 22
Ovaj pravilnik stupa na snagu osmog dana od dana objavljivanja u „Službenom glasniku Republike Srbije”, a primenjuje se od 1. januara 2025. godine.
Prilog 1.
Mogući načini efikasnog popunjavanja slobodnog prostora u cevi velikog prečnika
Mogući načini efikasnog popunjavanja slobodnog prostora u cevi velikog prečnika:
R. br.
Kombinacije cevi malog prečnika
Potreban slobodni prostor
1.
1xPE40+2xPE32+2xPE25
Φ > 95 mm
2.
2xPE40+2xPE32
Φ > 95 mm
3.
4xPE32
Φ > 90 mm
4.
1xPE40+2xPE32
Φ > 85 mm
5.
3xPE32
Φ > 80 mm
6.
3xPE40
Φ > 95 mm
7.
2xPE40
Φ > 90 mm
8.
do 14xPE20
Φ > 95 mm
Mogući načini efikasnog popunjavanja slobodnog prostora u cevi velikog prečnika koju zauzima jedan kabl su, na primer:
R. br.
Prečnik postojećeg kabla (mm)
Kombinacija cevi sa kojom se popunjavanja slobodni prostor
1.
Φ ≤ 40
PE40+2xPE32
2.
40<Φ≤ 50
PE32+2xPE25
3.
40<Φ≤ 50
PE25+2xPE20
4.
50<Φ≤ 60
PE20 +2xMC*16/12
5.
50<Φ≤ 60
MC16/12 +2xMC14/10
6.
60<Φ≤ 70
MC14/10+2xMC12/8
7.
70<Φ≤ 80
MC12/8+2MC7/4
8.
70<Φ≤ 80
2MC 7/4
9.
Φ>80
-
* MC = mikrocev
Prilog 2.
Mogući načini efikasnog popunjavanja slobodnog prostora u cevi malog prečnika
Mogući načini efikasnog popunjavanja slobodnog prostora u cevi malog prečnika i cevi prečnika 50 mm:
Spoljni prečnik cevi (mm)
Maksimalan broj mikrocevi koje se mogu postaviti*
12/10
10/8
7/5,5
50
7
8
15
40
4
5
10
32
2
3
7
25
1
1
3
* dozvoljena je i kombinacija različitih tipova mikrocevi
Mogući načini efikasnog popunjavanja slobodnog prostora u cevi malog prečnika i cevi prečnika 50 mm koju zauzima jedan optički kabl:
Spoljni prečnik PE cevi
(mm)
Spoljni prečnik postojećeg kabla (mm)
Maksimalan broj mikrocevi koje je moguće postaviti
12/10
10/8
7/5,5
PE50
12,0
5
6
-
15,0
3
4
-
16,5
2
4
-
18,0
2
4
-
PE40
12,0
3
4
7
15,0
2
3
7
16,5
2
2
5
18,0
5
5
5
PE32
12,0
-
-
3
15,0
-
-
3
16,5
-
-
2
18,0
-
-
2
Prilikom upotrebe cevi malog prečnika i cevi prečnika 50 mm za postavljanje optičkog kabla odgovarajućeg spoljašnjeg prečnika, moraju se koristiti cevi maksimalnog spoljašnjeg prečnika, kako je određeno u tabeli koja sledi:
Spoljni prečnik kabla (mm)
Tip cevi
(maksimalni spoljni prečnik u mm)
≤ 10,0
MC 16/12* (16)
≤ 13,5
PE 20 (20)
≤ 18,0
PE 25 (25)
≤ 25,0
PE 32 (32)
* MC = mikrocev