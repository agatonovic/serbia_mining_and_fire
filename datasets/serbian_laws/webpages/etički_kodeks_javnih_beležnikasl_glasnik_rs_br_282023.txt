Title: ETIČKI KODEKSJAVNIH BELEŽNIKA
URL: https://www.paragraf.rs/propisi/eticki-kodeks-javnih-beleznika-notara.html
Extracted: 2025-07-06T23:08:04.926089
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ETIČKI KODEKS
JAVNIH BELEŽNIKA
("Sl. glasnik RS", br. 28/2023)
A. OPŠTI DEO
I OSNOVNE ODREDBE
Član 1
Osnovi profesionalne etike
Društvo zasnovano na vladavini prava zahteva pravnu
sigurnost i izvesnost obavljanja pravnih poslova te javno beležništvo
kao službu od javnog poverenja u kojoj javni beležnik ima visoki stepen
profesionalne odgovornosti.
Javni beležnik kao stručnjak iz oblasti prava kojem
se poverava vršenje javnih ovlašćenja je poseban činilac pravosudnog
sistema koji omogućava građanima i pravnim licima da brže i
jednostavnije ostvaruju svoja prava, uz primarnu dužnost da svojim
profesionalnim i drugim javnim delovanjem doprinosi vladavini prava,
zakonitosti i pravičnosti i da štiti javni poredak.
Pravne i etičke obaveze javnog beležnika vezane su za
njegov odnos prema javnom beležništvu, sudovima i drugim državnim
organima, strankama, Javnobeležničkoj komori i drugim javnim
beležnicima, javnobeležničkim pomoćnicima, saradnicima i pripravnicima,
strankama, pravnoj struci, kako uopšte tako i svakom njenom pripadniku
posebno i javnosti.
Javni beležnici kao sastavni činioci javnog
beležništva Republike Srbije dužni su da postupaju ujednačeno i
istovetno u istim ili sličnim situacijama u obavljanju javnobeležničkih
poslova i dužnosti. Dužnost javnih beležnika je da primenom zakona,
poslovnika o radu, javnobeležničke tarife i drugih obavezujućih akata u
vršenju javnobeležničkih poslova usklade proceduru i način rada na
celoj teritoriji Republike Srbije, čime se postiže najveći mogući
stepen pravne sigurnosti, objektivnosti i poverenja i izbegava svaki
vid nelojalne konkurencije i nanošenje štete ugledu javnom beležništvu
i kolegama javnim beležnicima.
Član 2
Smisao, cilj i domašaj Kodeksa
Kodeks je skup osnovnih načela i pravila o
profesionalno-etičkom ponašanju i dužnostima javnih beležnika kako u
obavljanju javnobeležničke delatnosti tako i u privatnom životu,
utvrđenih sa osnovnim ciljem da se takvim ponašanjem i odnosom javnih
beležnika obezbedi besprekorno obavljanje javnobeležničke delatnosti i
ugled javnog beležništva kao službe od javnog poverenja.
Odredbe ovog Kodeksa se shodno primenjuju na zamenike
javnih beležnika, javnobeležničke pomoćnike, javnobeležničke saradnike,
javnobeležničke pripravnike i druga lica zaposlena kod javnih
beležnika.
Ako u Kodeksu ne postoji pravilo koje se na određeni
slučaj može neposredno primeniti, Kodeks će se primeniti u skladu sa
smislom njegovih načela kao i sa standardima i najboljom praksom javnog
beležništva.
Izrazi kojima se u Kodeksu u gramatičkom muškom rodu
izražavaju profesija, zanimanje i status, podrazumevaju prirodni muški
i ženski rod.
II OSNOVNA NAČELA
Član 3
Stručnost
Javni beležnik je dužan da svoju delatnost obavlja
stručno, sa znanjem za koje je stekao kvalifikacije, pre svega u cilju
delotvornog obezbeđivanja zakonitosti isprava koje sastavlja ili
potvrđuje.
Javni beležnik je dužan da se stručno usavršava u
skladu sa utvrđenim programom obuke, da prati propise, sudsku i
javnobeležničku praksu i stručnu literaturu i da obnavlja, usavršava i
proširuje svoje pravno i opšte obrazovanje, ne zanemarujući ni jednu
oblast prava iz javnobeležničke delatnosti.
Cilj pravnog obrazovanja je razvijanje osećaja za
etičke vrednosti i zaštitu ljudskih sloboda i prava, podsticanje brige
za rad u korist stranaka i unapređenja pravnog i pravosudnog sistema.
Član 4
Dostojnost i odmerenost
Javni beležnik je dužan da se za vreme i izvan
obavljanja delatnosti ponaša u skladu sa poštovanjem i poverenjem koji
se ukazuju javnobeležničkoj službi.
Čast, poštenje i moralna čvrstina odlike su profesionalnog rada javnog beležnika.
U vršenju svoje delatnosti, ponašanju, javnom
istupanju i privatnom životu koji je dostupan uvidu javnosti, javni
beležnik je dužan da čuva vlastiti ugled i ugled javnog beležništva kao
službe od javnog poverenja.
Načinom rada i života javni beležnik treba da
doprinosi značaju i društvenoj ulozi i neophodnosti javnog beležništva
u pravnom i pravosudnom sistemu Republike Srbije.
Dužnost javnih beležnika je da čuvaju ugled javnobeležničke delatnosti kroz svaku pisanu ali i izgovorenu reč.
Član 5
Dužnost zakonitog i savesnog postupanja
Javni beležnik je dužan da se stvarno i stalno bavi
javnim beležništvom, u skladu sa važećim propisima, dobrim običajima, i
načelom savesnosti i poštenja.
Javni beležnik je dužan da štiti interese stranaka
sredstvima koja su u skladu sa zakonima i dostojanstvom javnobeležničke
delatnosti, rukovodeći se nepristrasnošću, dobrim običajima, savesti i
pravilima javnog morala.
Član 6
Nepristrasnost i nezavisnost
Položaj javnog beležnika kao nepristrasnog stručnjaka
iz oblasti prava, koji na osnovu javnih ovlašćenja prihvata od stranaka
izjave volje i daje im potrebnu pismenu formu i o tome izdaje isprave
koje imaju karakter javnih isprava, čuva originale tih isprava i druge
poverene dokumente, izdaje prepise isprava, javno potvrđuje činjenice,
daje strankama savete o pitanjima koja su predmet njegove delatnosti i
preduzima druge radnje i vrši druge poslove određene zakonom, određuje
njegov odnos prema stankama i njihovim zastupnicima, prema advokatima,
sudu, državnim organima i organizacijama i drugim nosiocima javnih
ovlašćenja.
Javni beležnik je nezavistan i nepristrasan i u svom
radu izbegava bilo kakve lične uticaje. U vršenju javnobeležničkih
radnji, javni beležnik je dužan da dovede u ravnotežu pojedinačne
interese stranaka, i da traži rešenja sa prvenstvenim ciljem zaštite
zakonitosti i svih stranaka u postupku.
Javni beležnik preduzima javnobeležničke radnje
nezavisno, u skladu sa svojim uverenjima, zasnovanim na pozitivnom
pravu, pravnoj nauci i praksi, međunarodnim pravnim standardima,
Poslovniku, Statutu i Kodeksu.
U nepristrasnosti javnih beležnika mora biti sadržana
i pozitivna afirmacija, u cilju umanjenja neravnoteže između stranaka,
obraćanjem naročite pažnje na stranke kojima je neophodan viši stepen
savetovanja i zaštite.
Javni beležnik, kao i zaposlena lica u
javnobeležničkoj kancelariji ne smeju tražiti ili primati bilo kakve
poklone, pozajmice ili usluge vezano za postupanje ili propuštanje u
obavljanju javnobeležničke delatnosti.
Javni beležnik je dužan da poštuje zakonom propisanu zabranu poslovne saradnje.
U slučaju da dva ili više javnih beležnika obavljaju
delatnost u istim prostorijama, uz korišćenje zajedničkog
administrativnog osoblja, uređaja i opreme, po pribavljenom odobrenju
ministra nadležnog za pravosuđe i mišljenju Komore, svaki javni
beležnik zadržava samostalnost i nezavisnost u svom radu.
Javni beležnik je dužan da vodi računa o okolnostima
koje dovode u sumnju njegovu nepristrasnost i da u takvim slučajevima
postupa u skladu sa zakonom predviđenom procedurom za izuzeće javnog
beležnika.
Javni beležnik je dužan da izbegava svaki vid uticaja
na stranke koji izlaze van okvira dužnosti javnog beležnika kao
stručnjaka iz oblasti prava.
Član 7
Poštovanje osnovnih ljudskih prava
Na rad javnog beležnika ne smeju uticati politička
ili verska uverenja, niti nacionalna, rasna ili etnička pripadnost ili
bilo koji drugi oblik diskriminacije, po bilo kom ličnom svojstvu.
Svojim ponašanjem javni beležnik služi kao primer
humanosti, poštovanja ljudskih prava i ljudskog dostojanstva, čovekove
sredine, pravde, slobode, istine, iskrenosti i pouzdanosti, koje
principe i promoviše, uz poštovanje principa održivog razvoja društva
zasnovanog na solidarnosti.
Javni beležnik ne sme da učestvuje na bilo koji način
u koruptivnim radnjama, da dovodi sebe u položaj podređenosti, da
zaključuje ili primenjuje restriktivne sporazume ili preduzima druge
radnje kojima se ugrožavaju lica i ekonomski razvoj, i kao ni radnje
koje, iako u skladu sa zakonom, su u suprotnosti njihovom smislu, ili
koje su štetne za stranke.
Član 8
Spremnost, savesnost i odgovornost
U vršenju delatnosti javni beležnik je odgovoran za
savete koje je dao ili propustio da dâ, i za radnje koje je preduzeo
ili propustio da preduzme.
Javni beležnik u svakom trenutku treba da bude svestan svoje odgovornosti i da sa njom uskladi svoje postupke.
Javni beležnik je dužan da deluje primereno i
konstruktivno, i svojim ponašanjem mora davati do znanja da je
odgovoran za rad i očuvanje reda i mira u javnobeležničkoj kancelariji.
Javni beležnik je dužan da temeljno i u potpunosti utvrdi zahteve
stranaka, da odabere pravnu formu koja u najvećoj meri odgovara
namerama stranaka i da obezbedi zakonitost i pravilnost te forme, te
mora da dâ strankama sva potrebna objašnjenja i upozorenja, uzevši u
obzir sve okolnosti slučaja, kako bi bile svesne mogućih pravnih
posledica preduzetih radnji.
Javni beležnik je dužan da zaključi ugovor o
osiguranju za štetu koju bi mogao prouzrokovati trećem licu obavljanjem
delatnosti kao i da osigura prostorije i depozitne predmete za slučaj
oštećenja, uništenja ili nestanka, usled krađe, provale, požara,
poplave ili posledica kakve elementarne nepogode, sa iznosom osiguranja
koji odgovara procenjenom riziku.
Član 9
Samostalnost
Javni beležnik je samostalan u vršenju svoje
delatnosti, uz ograničenja koja proizlaze iz članstva u Komori i
zakonom predviđenim oblicima nadzora nad javnobeležničkom delatnošću i
radom javnih beležnika.
U granicama propisanim zakonom, statutom,
Poslovnikom, pravilnikom ministarstva nadležnog za pravosuđe (u daljem
tekstu: ministarstvo) i Kodeksom, javni beležnik samostalno odlučuje:
- o organizaciji rada svoje kancelarije;
- o zapošljavanju javnobeležničkih pomoćnika, saradnika, pripravnika i administrativnog osoblja;
- o načinu rada, obuci i zaduženjima lica koje zapošljava;
- o raspolaganju sredstvima ostvarenim svojim radom;
- o pokretanju inicijative za donošenje, izmene i
dopune zakona i drugih propisa kao i za ispitivanje ustavnosti i
zakonitosti propisa;
- o obavljanju poslova koji nisu nespojivi sa javnim beležništvom.
Član 10
Nespojivost
Javni beležnik je dužan da obavlja delatnost kao
isključivo i stalno zanimanje dok mu ne prestane delatnost, u skladu sa
zakonom.
Javni beležnik ne sme da prihvati poslove i zvanja koji bi ugrozili njegovu nezavisnost i samostalnost.
Javni beležnik se ne može baviti poslovima koji
narušavaju značaj i ugled javnog beležništva i dužan je u skladu sa
zakonom da vodi računa o nespojivosti javnobeležničke delatnosti sa
drugim poslovima.
Javni beležnik ne sme posredovati u zaključenju
pravnih poslova, preuzeti jemstvo ili dati drugo obezbeđenje stranci u
vezi neke službene radnje, a dužan je da vodi računa da ni lica koja
kod njega rade ne preduzimaju takve radnje.
Javni beležnik je dužan da poštuje zakonom propisanu zabranu političke aktivnosti.
III RAD U JAVNOBELEŽNIČKOJ KANCELARIJI
Član 11
Javni beležnik je dužan da obezbedi odgovarajuće
uslove za delotvoran rad, u skladu sa propisima koji uređuju uslove
koje treba da ispunjava javnobeležnička kancelarija u pogledu
prostorija i opreme, kao i opremljenost kancelarije odgovarajućom
tehnološkom opremom koja omogućava vršenje dužnosti u skladu sa
standardima organizovanja javnobeležničke delatnosti.
Javni beležnik je dužan da organizuje rad kako bi
isti zadovoljio standarde propisane zakonom i Javnobeležničkim
poslovnikom a sama javnobeležnička kancelarija i način rada u njoj
moraju odgovarati ugledu javnobeležničke delatnosti.
Javni beležnik je dužan da na zgradi u kojoj se
nalazi javnobeležnička kancelarija ima istaknutu tablu u skladu sa
pravilnikom koji uređuje uslove koje treba da ispunjava javnobeležnička
kancelarija, a koja mora da bude primerena i ne sme svojim izgledom i
načinom pisanja teksta na istoj da ukazuje na elemente oglašavanja.
Radi lakše uočljivosti javnobeležničke kancelarije, javni beležnik može pored table iz stava 3. ovog člana da istakne:
1. ako je javnobeležnička kancelarija smeštena u
poslovnoj ili stambenoj zgradi koja pored javnobeležničke kancelarije
ima i druge građevinske jedinice, dodatnu tablu koja sadrži: utisnut
Mali grb Republike Srbije, tekst: "Republika Srbija", tekst: "Javni
beležnik", ime i prezime javnog beležnika, oznaku građevinske jedinice
i sprat gde se nalazi javnobeležnička kancelarija, kao i oznaku radnog
vremena, u skladu sa pravilnikom koji uređuje uslove koje treba da
ispunjava javnobeležnička kancelarija, koja mora da bude primerena i ne
sme svojim izgledom i načinom pisanja teksta na istoj da ukazuje na
elemente oglašavanja;
2. na zgradi u kojoj se nalazi kancelarija javnog
beležnika može se postaviti i dodatna tabla sa natpisom "javni
beležnik" i putokazom u blizini kancelarije javnog beležnika koja je
pravougaonog oblika, dimenzija 60 x 30 cm;
Ako se službeno sedište javnog beležnika nalazi na
teritoriji jedinice lokalne samouprave u kojoj je u službenoj upotrebi
i jezik i pismo nacionalne manjine, javni beležnik je dužan da pored
tabli iz st. 3. i 4. ovog člana istakne i table iste sadržine,
dimenzija i oblika na jeziku nacionalne manjine koji je u službenoj
upotrebi u toj jedinici lokalne samouprave.
Javnom beležniku nije dopušteno da vrši delatnost i
prima stranke izvan javnobeležničke kancelarije, osim u slučajevima
propisanim zakonom i Javnobeležničkim poslovnikom.
Pri obavljanju javnobeležničkih radnji, a posebno kod
sačinjavanja isprava, javni beležnik ne sme upotrebljavati druge oznake
sedišta, telefonske brojeve, ili druge kontakt podatke koji se
razlikuju od podataka koji su prijavljeni nadležnom organu Komore.
Javni beležnik je dužan da službene radnje obavlja u
odeći koja je primerena dostojanstvu javnobeležničke profesije kao i da
obezbedi da zaposleni u njegovoj kancelariji budu primereno obučeni.
Javni beležnik je dužan da uredno i ažurno vodi
predmete i arhivu, da vodi tačnu evidenciju rokova i rasprava, tako da
u svakom trenutku mogu uvidom u spise predmeta da se utvrde podaci o
stanju predmeta.
Član 12
Finansijsko poslovanje javnobeležničke kancelarije
Javni beležnik je dužan da svakodnevno uredno vodi
finansijske knjige i evidencije i finansijsko knjigovodstvo, tako da se
svakog momenta može ostvariti uvid u poslovne knjige i ostalu
dokumentaciju.
Javni beležnik je dužan da poslovanje svoje
kancelarije uskladi sa propisima kojima se uređuje materijalno i
finansijsko poslovanje.
Javni beležnik je dužan da uredno izmiruje sve
obaveze koje ima prema trećim licima, a posebno članarinu i ostale
doprinose prema Komori, zaradu, porez i doprinose zaposlenih, kao i
premije osiguranja od profesionalne odgovornosti.
Javni beležnik ne sme sredstva ostvarena poslovanjem
svoje javnobeležničke kancelarije ili lična sredstva da meša sa
sredstvima stranaka primljenim u depozit.
Javni beležnik mora posebno savesno i odgovorno da
postupa sa tuđim novcem i deponovanim stvarima, kako bi uvek bio u
mogućnosti da isplati tuđ novac pod uslovima propisanim zakonom.
Novac koji je primio za stranku javni beležnik ne sme zadržati kod sebe duže nego što je nužno potrebno.
IV NEDOSTOJNI NAČINI PRIBAVLJANJA STRANAKA
Član 13
Javni beležnici su međusobno jednaki.
Javnog beležnika treba da preporučuju stručnost, sposobnost, uspeh, ugled i poverenje koje je stekao svojim radom i ponašanjem.
Nedostojnim načinom pribavljanja stranaka i aktom
nelojalne konkurencije smatra se apsolutno svako ponašanje ili obećanje
javnog beležnika i to kako lično tako i preko posrednika i svako
postupanje koje ima za cilj privlačenje stranaka, bilo sugerisanjem da
će taj posao obaviti bolje od drugog javnog beležnika, bilo nuđenjem i
pružanjem usluga za koje javni beležnik nije zakonom ovlašćen da
preduzme.
Član 14
Zabrana reklamiranja
Javni beležnik ne sme javno da hvali svoje znanje i sposobnosti niti da se reklamira.
Smatraće se da javni beležnik krši zabranu reklamiranja, naročito kada:
- ističe, deli ili u javnim medijima, u elektronskom
predstavljanju i u drugim publikacijama objavljuje saopštenja kojima
nudi svoje usluge, ili kada dozvoljava da takve ponude budu unete u
oglase i reklamni materijal drugih pravnih ili fizičkih lica;
- organizuje ili koristi usluge posrednika, agenata
ili trećih lica koji ga reklamiraju, a naročito kada u tu svrhu
dogovara upućivanje stranaka;
- daje drugome svoje posetnice radi dalje raspodele potencijalnim strankama;
- označava kancelariju, njen štampani materijal i
druga obeležja (tabla, pečat, memorandum, posetnice) na preterano
upadljiv, neuobičajen i neodmeren način;
- daje pravne savete u javnim glasilima, na javnim
skupovima, ili izvan kancelarije pred nepoznatim osobama, osim u
slučajevima predviđenim članom 17. Kodeksa;
- traži da bude uvršten u imenike, adresare,
kataloge, vodiče i slične priručnike kao javni beležnik, ili javni
beležnik koji se naročito ističe;
- na senzacionalistički ili samohvalisav način predstavlja u javnosti svoje sposobnosti i uspehe;
- javno ističe, pojavljuje se u štampi i sl. sa
naglašenim isticanjem svojstva javnog beležnika, odnosno na način koji
bi se mogao shvatiti kao reklamiranje;
- sponzoriše događaje, aktivnosti ili pojedince sa
ciljem, učinkom ili mogućim učinkom direktne ili indirektne sopstvene
promocije.
Dopuštena su isključivo obaveštavanja informativnog
karaktera, koja podstiče i detaljnije reguliše Komora, poštujući načelo
jednakosti među javnim beležnicima kao i kolektivno promovisanje javnog
beležništva, koje sprovodi Komora.
Ne smatra se reklamiranjem iznošenje osnovnih
podataka o imenu, mestu i području suda za koji je imenovan, broju
telefona i email adresi, školovanju, stručnoj spremi, ili svojstvu
sudskog prevodioca za strani jezik, ukoliko se ovi podaci predstave na
odmeren način, istinito i bez samohvale, isključivo uz objavljene
stručne radove ili publikacije.
Posetnica javnog beležnika sadrži ime, mesto i
područje suda za koji je imenovan, broj telefona i email adresu javnog
beležnika a izgled posetnica preporučuje Komora.
Javni beležnik ima pravo da posetnice štampa i na
jednom od jezika koji služe u komunikaciji sa Međunarodnom unijom
javnih beležnika.
Član 15
Javnobeležničke isprave i dozvoljeni načini predstavljanja
Na javnobeležničkoj ispravi ne sme stajati memorandum, logotip ni druga, slična oznaka namenjena reklamiranju.
Ne smatra se reklamiranjem isticanje na dokumentima
javnobeležničke kancelarije naučnog zvanja i druge priznate titule i
svojstva.
Javnom beležniku je dozvoljeno da strankama predaje
isprave u fasciklama neupadljivog i primerenog izgleda, čiji izgled
preporučuje Komora.
Član 16
Zabrana nelojalne konkurencije
Javni beležnik ne sme da nudi svoje usluge niti da
stiče stranke na nečastan ili nedopušten način, koristeći se sredstvima
koja su protivna zabrani nelojalne konkurencije.
Javni beležnik ne sme isticati svoju raniju profesiju
radi pridobijanja stranaka, niti na bilo koji način držati stranku u
uverenju da zbog toga uspešnije ili efikasnije obavlja javnobeležničku
delatnost.
Protivna je časti i ugledu javnog beležništva svaka nelojalna konkurencija, a naročito:
- davanje ponuda za vršenje službenih radnji u zemlji
ili inostranstvu u sredstvima javnog informisanja ili putem internet
stranice a koja nije internet stranica Komore, odnosno putem
cirkularnih dopisa ili letaka;
- osnivanje sopstvene internet stranice javnog beležnika, bez obzira na sadržaj;
- korišćenje e-mail adrese koja pogrešno sugeriše da
je taj javni beležnik jedini na određenom području suda ili mestu (na
primer: "javnibeleznik-beograd@gmail.com" ili
"petarpetrovic@notar-beograd.rs");
- davanje ponuda od strane javnog beležnika bilo
lično, bilo preko posrednika završavanja celokupnog posla i obavljanja
svih radnji na jednom mestu u javnobeležničkoj kancelariji, čak i onih
koje ne spadaju u delokrug poslova javnog beležnika, kako bi stranka
prilikom izbora javnog beležnika koji će joj pružiti uslugu svela izbor
baš na tog javnog beležnika, naročito zbog manje utrošenog svog
vremena;
- svaki oblik pridobijanja uticajnih pojedinaca ili
grupa, razvijanje efektivnih komunikacija sa onima koji imaju formalnu
ili neformalnu moć u cilju da ti uticajni pojedinci ili grupe
intenziviraju svoje aktivnosti u pravcu privlačenja što većeg broja
stranaka određenom javnom beležniku;
- privlačenje stranaka sredstvima koja nisu prikladna
službi, naročito davanje obećanja, snižavanje nagrade za obavljene
poslove, nuđenje pogodnosti licima koja bi dovela veći broj stranaka
kod javnog beležnika koji bi obavio te poslove;
- nuđenje naplate nagrade za službene radnje niže od propisane;
- nuđenje, vršenje i naplaćivanje usluga od strane javnog beležnika za koje uopšte nije zakonom ovlašćen;
- omalovažavanje drugih javnih beležnika ili
iznošenje pred strankama u bilo kom obliku kritike vezane za rad ili
ponašanje kolega, osim primedbi neophodnih za zakonito preduzimanje
službenih radnji;
- neobaveštavanje drugog javnog beležnika o nameri
zapošljavanja njegovog pomoćnika, saradnika, pripravnika ili drugog
zaposlenog;
- saopštenja za javnost sa propagandnim karakterom, a posebno uz objavljivanje fotografija javnog beležnika;
- bilo koje vrste direktnog ili indirektnog vršenja pritiska.
V ISTUPANJE U JAVNOSTI
Član 17
Prilikom javnog istupanja, uključujući u naučnoj,
pedagoškoj i publicističkoj delatnosti, u stručnim radovima, na
stručnim skupovima pravnika i u sredstvima javnog informisanja, javni
beležnik dužan je da vodi računa o zabrani reklamiranja i o značaju i
ugledu javnog beležništva.
Osim kada je to zakonom određeno, javnom beležniku je
zabranjeno bilo kakvo isticanje vlastitih stavova ili isticanje
stručnih sposobnosti, ili bilo kakvo indirektno samo-promovisanje koje
bi imalo isti krajnji cilj.
Javni beležnik o kom se u sredstvima javnog
informisanja piše ili govori tako da se nanosi šteta ličnom ugledu toga
javnog beležnika i/ili javnog beležništva, dužan je odmah zatražiti od
Komore da se Komora na prikladan način bez odlaganja javno ogradi od
takvog izveštavanja. Ukoliko Komora to ne učini u primerenom roku javni
beležnik se može sam na prikladan način javno ograditi od takvog
izveštavanja. Javni beležnik je u skladu sa posebnim propisom ovlašćen
da traži prepravku netačne i nepotpune informacije, ako se ona odnosi
na njega kao na pojedinca.
Javni beležnik ne sme da vodi rubrike pitanja i
odgovora u sredstvima javnog informisanja uz navođenje svog imena niti
da daje pravne savete neodređenom krugu osoba kroz sredstva javnog
informisanja. Javnom beležniku isključivo je dopušteno pojavljivanje u
sredstvima javnog informisanja uz odobrenje ili po nalogu predsednika
Komore i u slučaju iz stava 3. ovog člana.
Za vreme obavljanja funkcije, koja iziskuje prekid
javnobeležničke prakse, javni beležnik ne sme da uz svoje ime ističe
naziv profesije "javni beležnik" tj. uz to svojstvo dužan je da navede
da je u prekidu.
Član 18
Oglašavanje promena
U interesu javnog beležništva i svakog javnog
beležnika pojedinačno, Komora je dužna da preduzima mere i aktivnosti u
cilju blagovremenog i potpunog obaveštavanja javnosti o principima i
koristi javnog beležništva kao i o svakoj promeni u obavljanju
javnobeležničke delatnosti koja je od interesa za građane i privredu.
Komora, saglasno odredbama Statuta Komore je
odgovorna i za informisanje javnosti o aktivnostima javnobeležničke
profesije, organa Komore i svih javnih beležnika zajedno.
Nelojalnom utakmicom se smatra svako cirkularno
pismeno obaveštenje upućeno saradnicima, drugim javnim beležnicima,
pravosudnim i upravnim organima i stručnim udruženjima pravnika, kojim
javni beležnik obaveštava javnost o otvaranju kancelarije, promeni
sedišta, udruživanju i prestanku udruživanja javnih beležnika u
zajedničku kancelariju.
Dozvoljeno je da javni beležnik koji je promenio
sedište kancelarije ili istupio iz zajedničke javnobeležničke
kancelarije u periodu od šest meseci od nastupanja promene na mestu na
kome se nalazila kancelarija ostavi tablu sa beleškom o novoj adresi.
VI PROFESIONALNA DUŽNOST POVERENJA
Član 19
Javni beležnik i lica zaposlena kod javnog beležnika imaju dužnost čuvanja javnobeležničke tajne, u skladu sa zakonom.
Javni beležnik je dužan da čuva kao javnobeležničku
tajnu sve podatke i saznanja do kojih je došao u vršenju
javnobeležničke delatnosti, bilo da su podaci i saznanja dobijena od
stranaka ili na drugi način.
Obaveza čuvanja javnobeležničke tajne postoji i nakon
prestanka vršenja javnobeležničke delatnosti, odnosno nakon prestanka
rada kod javnog beležnika.
Javni beležnik se oslobađa dužnosti čuvanja javnobeležničke tajne u slučajevima propisanim zakonom.
Javni beležnik će se pobrinuti da organizacijom svoje
kancelarije obezbedi čuvanje javnobeležničke tajne, posebno u pogledu
poslovne komunikacije koja se vodi i u pogledu arhive te je dužan da
obaveže sve zaposlene u svojoj kancelariji na čuvanje javnobeležničke
tajne i da od zaposlenih zahteva potpisivanje pismene izjave o
preuzetoj obavezi čuvanja javnobeležničke tajne.
VII ODNOS PREMA DRŽAVI, SUDOVIMA, UPRAVNIM I DRUGIM DRŽAVNIM ORGANIMA
Odnos prema sudovima, upravnim i drugim državnim organima
Član 20
Svojim ophođenjem pred sudovima javni beležnik mora
opravdati i potvrditi javno poverenje da je on saradnik u sprovođenju
zakona i u zaštiti osnovnih prava građana i njihovih na zakonu
zasnovanih interesa.
Javni beležnik je dužan da nastoji da kroz svoju
stručnost i etičnost osigura visok nivo komunikacije sa kolegama
pravnicima u pravosuđu, upravi, advokaturi i privredi, izgrađujući
zajednički stav o važnosti svih pravosudnih profesija u funkcionisanju
pravne države i zaštiti ljudskih prava.
VIII ODNOS PREMA KOMORI
Član 21
Javni beležnik je dužan da uvažava i čuva ugled,
autonomiju i integritet Komore i međunarodnih udruženja
javnobeležničkih komora sa kojima saobraća.
Javni beležnik ne sme nedolično da se ponaša prema
drugim javnim beležnicima, javnobeležničkim pomoćnicima,
javnobeležničkim saradnicima, javnobeležničkim pripravnicima i
zaposlenima u Sekretarijatu Komore.
U odnosu prema Komori javni beležnik je dužan:
- da blagovremeno izvršava konačne odluke njenih organa;
- da blagovremeno i u potpunosti ispunjava svoje materijalne i druge obaveze;
- da u ostavljenom roku odgovori na pisano obraćanje ili se odazove na poziv njenih nadležnih organa;
- da u službenom saobraćanju iznosi istinite podatke;
- da dostavi tražene isprave i pruži tražena
objašnjenja, osim ako bi time povredio obavezu čuvanja javnobeležničke
ili službene tajne;
- da bez opravdanog razloga ne odbija izbor i imenovanje u njene organe i radna tela;
- da bez opravdanog razloga ne odbija vršenje dužnosti poverene od strane Komore;
- da aktivno učestvuje u svim aktivnostima Komore, a
naročito da prisustvuje sednicama Skupštine, drugih organa i tela čiji
je član, seminarima i obukama koje organizuje Komora;
- da stručno, savesno i blagovremeno izvršava obaveze
u organima i radnim telima u koje je izabran ili imenovan, i učestvuje
u njihovom radu, odnosno da odvoji odgovarajuće vreme i sredstva da
efikasno izvrši dodeljene zadatke.
Javni beležnik je dužan da obavesti nadležni organ
Komore o svim činjenicama koje bi mogle da ugroze interese profesije
ili okolnostima koje bi mogle da ugroze integritet i uređenje Komore.
IX ODNOS PREMA DRUGIM JAVNIM BELEŽNICIMA
Kolegijalnost
Član 22
U cilju održavanja dobrih kolegijalnih odnosa, kao
izraza međusobnog uvažavanja i čuvanja ugleda javnog beležništva, javni
beležnik je dužan:
- da se prema kolegama ophodi učtivo, s poštovanjem i uvažavanjem, bez ogovaranja, vređanja ili drugog napada na ličnost;
- da bez dogovora sa kolegom ne preuzima njegove
javnobeležničke pripravnike, saradnike, pomoćnike, i ostale zaposlene u
kancelariji.
Za premeštaj javnobeležničkog pomoćnika,
javnobeležničkog saradnika i javnobeležničkog pripravnika na rad kod
drugog javnog beležnika potrebna je saglasnost javnog beležnika kod
koga to lice nastavlja rad i saglasnost javnog beležnika kod koga
prestaje da radi.
Javni beležnik ne sme štetiti ugledu javnobeležničke
delatnosti ili ugledu svojih kolega govoreći negativno o njihovim
sposobnostima, znanju ili vršenju delatnosti.
Javni beležnik je dužan da učestvuje u promociji
javnobeležničke delatnosti, razmenom znanja i iskustava sa kolegama i
licima koja su na obuci, po potrebi i studentima, kao i učestvovanjem u
stručnim programima obuke, seminarima i aktivnostima usmerenim na
promociju profesije a koje organizuje Komora.
Profesionalna saradnja
Član 23
Javni beležnik je dužan da kolegijalno sarađuje sa
drugim javnim beležnicima, da im pomaže stručnim savetom, mišljenjem i
na drugi zakonom predviđen način.
U cilju uspostavljanja i održavanja dobre profesionalne saradnje, javni beležnik je dužan:
- da sa kolegama razmenjuje stručna znanja i mišljenja;
- da prihvati zamenjivanje kolege koji to od njega
traži, odnosno kada ga kao zamenika odredi predsednik Komore, ili da,
ako je iz opravdanih razloga sprečen, blagovremeno o tome obavesti
kolegu, odnosno predsednika Komore;
- da sporazumno uredi međusobne odnose sa
javnobeležničkim zamenikom, te da eventualno nastali spor pokuša da
reši mirnim putem, uz posredovanje Komore;
- da isplati javnobeležničkom zameniku primerenu naknadu.
Javni beležnik ne sme da zaključuje sa vršiocem
dužnosti javnog beležnika sporazume koji se odnose na raspodelu nagrade
za rad vršioca dužnosti javnog beležnika.
X ODNOS PREMA JAVNOBELEŽNIČKIM
POMOĆNICIMA, SARADNICIMA, PRIPRAVNICIMA I ADMINISTRATIVNOM OSOBLJU U
JAVNOBELEŽNIČKOJ KANCELARIJI
Član 24
Javni beležnik je dužan da zaposlenima obezbedi
odgovarajuće uslove rada, uključujući primerenu zaradu i ostala prava
iz radnog odnosa, u skladu sa opštim propisima o radu.
Prilikom zapošljavanja, javni beležnik je dužan da
vodi računa o razvijanju i unapređenju javnobeležničke službe, vodeći
računa o profesionalnom sastavu svoje kancelarije a naročito o
odgovarajućoj zastupljenosti pripadnika nacionalnih manjina i
poznavanju pravne terminologije na jeziku nacionalne manjine prilikom
izbora javnobeležničkih pripravnika.
Javni beležnik će zaposlenima u svojoj kancelariji:
- omogućiti puno osposobljavanje i podsticanje na svestrano i temeljno sticanje potrebne prakse i znanja;
- ukazati na način rada u javnobeležničkoj
kancelariji, na obavezu čuvanja javnobeležničke i službene tajne, na
odnos prema strankama, kolegama, drugim pravosudnim profesijama, sudu i
drugim organima;
- davati uputstva za rad;
- pažljivo u skladu sa zakonom i Poslovnikom
rasporediti poslove zaposlenima, nadzirati njihov rad, brinuti o
njihovom statusu, a naročito u obavljanju poslova i odnosima sa
strankama;
- analizirati rad i ukazivati na dobre i loše strane rada;
- svojim ponašanjem i radom pružati pozitivan primer;
- obezbediti upoznavanje sa sadržajem Kodeksa i svim odlukama organa Komore koje im se dostavljaju u vezi sa primenom Kodeksa;
- ukazivati na obavezu o pristojnom i primerenom
odevanju za vreme rada u jabnobeležničkoj kancelariji, kao i o
neophodnom kulturnom i strpljivom odnosu prema strankama i na primereno
ponašanje u privatnom životu dostupnom javnosti.
Javni beležnik je dužan da bez odlaganja, a
najkasnije u roku od osam dana, obavesti Komoru o prestanku ili prekidu
rada i drugoj statusnoj promeni javnobeležničkog pomoćnika,
javnobeležničkog saradnika i javnobeležničkog pripravnika.
XI ODNOS PREMA STRANKAMA
Član 25
Osim kada je zakonom drugačije predviđeno, postoji sloboda izbora javnog beležnika.
Javni beležnik nije zastupnik stranke, već lice koje je ovlašćeno da obavlja poslove određene zakonom.
Javni beležnik je dužan da se prema svim strankama
ophodi pristojno i odgovorno, da svim predmetima pristupa jednako
savesno i stručno.
Javni beležnik prilikom vršenja delatnosti ne sme da
deluje ni u korist ni na štetu pojedinih stranaka, već je dužan da se
stara o pravilnoj primeni propisa.
Javni beležnik je dužan da prilikom sačinjavanja
javnobeležničkih zapisa pouči stranke o pravnim posledicama
sačinjavanja takvog zapisa.
Javni beležnik je dužan da utvrdi pravu nameru
stranaka, da razjasni pravo činjenično stanje, da pouči stranke o
pravnom domašaju pravnog posla koji preduzimaju u formi javnobeležničke
isprave.
Kada postoji mogućnost sačinjavanja javnobeležničke
isprave sa svojstvom izvršne isprave, javni beležnik je dužan da
posebno ukaže na tu mogućnost.
Javni beležnik ne sme naplatiti nagradu i naknadu
troškova za službene radnje više ili niže od propisanih iznosa niti
stranci prouzrokovati nepotrebne troškove.
Javni beležnik je dužan da u svaki javnobeležnički
spis unese javnobeležničku potvrdu o visini nagrade. Na zahtev stranke,
javni beležnik je dužan da izda račun sa specifikacijom i priznanicu o
plaćenoj nagradi i troškovima.
XII REŠAVANJE SPOROVA
Član 26
Interesi kolegijalne solidarnosti, profesionalne saradnje i ugleda javnog beležništva nalažu javnom beležniku:
- da poremećene odnose sa kolegom nastoji da popravi;
- da ne dozvoli da takvi poremećeni odnosi dođu do izražaja u obavljanju delatnosti;
- da ne dozvoli da zbog takvih poremećenih odnosa na
bilo koji način bude ograničeno ili uskraćeno preduzimanje radnji za
koje je ovlašćen;
- da svoje poremećene odnose sa kolegom, pre obraćanja sudu ili drugom nadležnom organu, pokuša da reši na miran način.
Eventualni sporovi između javnih beležnika će se
rešiti na dostojanstven i kulturan način kako dolikuje službi koja
uživa javno poverenje, prvenstveno mirnim putem i u okviru nadležnosti
Komore.
Eventualne sporove između javnog beležnika i njegovih
zaposlenih javni beležnik je dužan da pokuša da reši mirnim putem, na
dostojanstven način, lično ili uz posredovanje Komore. Kada je u
pitanju spor sa zaposlenim kod drugog javnog beležnika, javni beležnik
je dužan da se prvo, radi mirnog rešavanja spora, obrati kolegi javnom
beležniku-poslodavcu.
XIII POVREDE KODEKSA
Član 27
Na povrede pravila ovog Kodeksa shodno se primenjuju
odredbe zakona i propisa kojima se reguliše odgovornost za disciplinske
povrede i disciplinski postupak.
Povreda Kodeksa osnov je disciplinske odgovornosti, u skladu sa zakonom i Statutom Javnobeležničke komore.
Nepoznavanje Kodeksa ne opravdava.
XIV PRELAZNE I ZAVRŠNE ODREDBE
Član 28
Ovaj kodeks stupa na snagu, po dobijanju saglasnosti
ministarstva, osmog dana od dana objavljivanja u "Službenom glasniku
Republike Srbije".
Danom stupanja na snagu ovog Kodeksa prestaje da važi
Etički kodeks javnih beležnika broj I-1-3356/2016 donet 26. juna 2016.
godine.