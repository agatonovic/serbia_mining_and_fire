Title: PRAVILNIKO VRSTI I NAČINU DOSTAVLJANJA PODATAKA O POSLOVNOM PROSTORU I POSLOVNIM PROSTORIJAMA, KAO I O NAČINU GENERISANJA OZNAKE POSLOVNOG PROSTORA
URL: https://www.paragraf.rs/propisi/pravilnik-o-vrsti-nacinu-dostavljanja-podataka-o-poslovnim-prostorijama-i-nacinu-generisanja-oznake.html
Extracted: 2025-07-06T23:15:19.111133
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O VRSTI I NAČINU DOSTAVLJANJA PODATAKA O POSLOVNOM PROSTORU I POSLOVNIM PROSTORIJAMA, KAO I O NAČINU GENERISANJA OZNAKE POSLOVNOG PROSTORA
("Sl. glasnik RS", br. 31/2021 i 93/2021)
Član 1
Ovim pravilnikom uređuje se vrsta podataka o poslovnom prostoru i poslovnim prostorijama, način dostavljanja ovih podataka Poreskoj upravi i način generisanja oznake poslovnog prostora iz člana 9. Zakona o fiskalizaciji ("Službeni glasnik RS", broj 153/20 - u daljem tekstu: Zakon).
Član 2
Obveznik fiskalizacije dužan je da pre početka korišćenja elektronskog fiskalnog uređaja za izdavanje fiskalnih računa u poslovnom prostoru i poslovnoj prostoriji, u smislu člana 2. stav 1. tačka 9) Zakona o fiskalizaciji ("Službeni glasnik RS", broj 153/20), Poreskoj upravi dostavi prijavu sa podacima za generisanje jedinstvene oznake poslovnog prostora i poslovne prostorije elektronskim putem, koji sadrži podatke o poslovnom prostoru i poslovnoj prostoriji, i to za svaki poslovni prostor i poslovnu prostoriju odvojeno.
Prijava iz stava 1. ovog člana sadrži sledeće podatke:
1) poreski identifikacioni broj (PIB) obveznika fiskalizacije;
2) naziv, odnosno ime i prezime obveznika fiskalizacije;
3) naziv poslovnog prostora i poslovne prostorije;
4) tip poslovnog prostora i poslovne prostorije;
5) geolokaciju poslovnog prostora i poslovne prostorije (prostorne koordinate);
6) adresu poslovnog prostora i poslovne prostorije;
7) vrste delatnosti koje se obavljaju u poslovnom prostoru i poslovnoj prostoriji;
8) datum početka obavljanja delatnosti u poslovnom prostoru i poslovnoj prostoriji za koju je podneta prijava;
9) datume privremenog zatvaranja/otvaranja poslovnog prostora i poslovne prostorije;
10) datum prestanka obavljanja delatnosti u poslovnom prostoru i poslovnoj prostoriji;
11) kvadraturu poslovnog prostora i poslovne prostorije;
12) status poslovnog prostora i poslovne prostorije (aktivan/neaktivan).
Podatak iz stava 2. tačka 7) ovog člana unosi se u skladu sa propisom kojim se uređuje klasifikacija delatnosti prema delatnostima koje se obavljaju u poslovnom prostoru i poslovnoj prostoriji.
Podatak iz stava 2. tačka 8) ovog člana predstavlja datum kada je obveznik fiskalizacije počeo da obavlja delatnost maloprodaje i/ili pružanja usluga fizičkim licima u tom poslovnom prostoru i poslovnoj prostoriji za koju je podneta prijava.
Podatak iz stava 2. tač. 9) i 10) ovog člana sadrži obaveštenje o danu zatvaranja/otvaranja poslovnog prostora i poslovne prostorije i naznaku da li se poslovni prostor i poslovna prostorija privremeno ili trajno zatvara.
Poreska uprava, nakon izvršene provere dostavljenih podataka, u roku od tri dana od dana dostavljanja prijave sa podacima, dostavlja podnosiocu prijave obaveštenje, koje sadrži jedinstvenu oznaku poslovnog prostora i poslovne prostorije, koja će se koristiti u elektronskom fiskalnom uređaju.
Prijava iz stava 1. ovog člana dostavlja se u elektronskom obliku preko portala Poreske uprave, a obaveštenje iz stava 6. ovog člana u elektronskom obliku obvezniku fiskalizacije.
Član 3
Kao podatak o tipu poslovnog prostora i poslovne prostorije, iz člana 2. stav 2. tačka 4) ovog pravilnika, obveznik fiskalizacije navodi jedan od sledećih podataka:
1) fiksni, u slučaju obavljanja delatnosti na nepomičnom prodajnom mestu;
2) pokretni, u slučaju obavljanja delatnosti na prenosivim prodajnim objektima, pokretnim sredstvima ili na terenu;
3) daljinska trgovina, u slučaju obavljanja elektronske trgovine ili druge daljinske trgovine;
4) automat, u slučaju obavljanja delatnosti preko samonaplatnog uređaja - automata.
U slučaju da obveznik fiskalizacije kao podatak o tipu poslovnog prostora i poslovne prostorije navede podatak iz stava 1. tačka 2) ovog člana, obveznik fiskalizacije za podatke iz člana 2. stav 2. tač. 5) i 6) ovog pravilnika koristi adresu prebivališta ili boravišta, odnosno sedišta obveznika fiskalizacije.
U slučaju iz stava 2. ovog člana, ako obveznik fiskalizacije koristi vozilo za obavljanje delatnosti, dužan je da navede i podatak o registarskoj oznaci vozila.
U slučaju da obveznik fiskalizacije kao podatak o tipu poslovnog prostora i poslovne prostorije navede podatak iz stava 1. tačka 3) ovog člana, obveznik fiskalizacije za podatke iz člana 2. stav 2. tač. 5) i 6) ovog pravilnika koristi adresu prebivališta ili boravišta, odnosno sedišta obveznika fiskalizacije.
U slučaju da obveznik fiskalizacije kao podatak o tipu poslovnog prostora i poslovne prostorije navede podatak iz stava 1. tačka 4) ovog člana, obveznik fiskalizacije za podatke iz člana 2. stav 2. tač. 5) i 6) ovog pravilnika koristi adresu na kojoj se samonaplatni uređaj - automat nalazi, ukoliko je adresu moguće tačno utvrditi. Ukoliko adresu na kojoj se samonaplatni uređaj - automat nalazi nije moguće tačno utvrditi, obveznik fiskalizacije može navesti samo podatak iz člana 2. stav 2. tačka 5) ovog pravilnika.
Član 4
Obveznik fiskalizacije dužan je da u slučaju promene podataka iz člana 2. stav 2. ovog pravilnika, Poreskoj upravi elektronskim putem dostavi izmenjene podatke, najkasnije 24 sata pre nastanka promene, i to za svaki poslovni prostor i poslovnu prostoriju odvojeno.
Izuzetno od stava 1. ovog člana, u slučaju da je do promene podataka iz člana 2. stav 2. ovog pravilnika došlo usled okolnosti koje ne zavise od volje obveznika fiskalizacije, npr. usled poplave, požara i drugih oblika više sile, usled radnji neovlašćenih trećih lica i sl., obveznik fiskalizacije je dužan da Poreskoj upravi elektronskim putem dostavi izmenjene podatke najkasnije 24 sata po saznanju o nastanku promene.
Izmenjeni podaci o poslovnom prostoru i poslovnoj prostoriji iz st. 1. i 2. ovog člana dostavljaju se elektronskim putem na portalu Poreske uprave.
Član 5
Ovaj pravilnik stupa na snagu osmog dana od dana objavljivanja u "Službenom glasniku Republike Srbije", a primenjuje se od 1. oktobra 2021. godine.
Samostalni član Pravilnika o izmenama i dopunama
Pravilnika o vrsti i načinu dostavljanja podataka o poslovnom prostoru i poslovnim prostorijama, kao i o načinu generisanja oznake poslovnog prostora
("Sl. glasnik RS", br. 93/2021)
Član 4
Ovaj pravilnik stupa na snagu danom objavljivanja u "Službenom glasniku Republike Srbije", a primenjuje se od 1. oktobra 2021. godine.