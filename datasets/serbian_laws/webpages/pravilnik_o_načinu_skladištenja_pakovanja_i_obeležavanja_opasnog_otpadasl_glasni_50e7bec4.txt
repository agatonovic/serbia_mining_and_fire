Title: PRAVILNIKO NAČINU SKLADIŠTENJA, PAKOVANJA I OBELEŽAVANJA OPASNOG OTPADA
URL: https://www.paragraf.rs/propisi/pravilnik-nacinu-skladistenja-pakovanja-obelezavanja-opasnog-otpada.html
Extracted: 2025-07-06T23:11:27.952295
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU SKLADIŠTENJA, PAKOVANJA I OBELEŽAVANJA OPASNOG OTPADA
("Sl. glasnik RS", br. 95/2024)
Član 1
Ovim pravilnikom propisuje se način skladištenja, pakovanja i obeležavanja opasnog otpada.
Član 2
Skladištenje i pakovanje opasnog otpada se vrši na način kojim se obezbeđuje najmanji rizik po ugrožavanje života i zdravlja ljudi i životne sredine.
Skladištenje i pakovanje opasnog otpada se vrši na način da se opasni otpad skladišti i pakuje odvojeno prema vrsti, svojstvu i agregatnom stanju.
Član 3
Objekat u kome se vrši skladištenje opasnog otpada mora biti izgrađen u skladu sa zakonom i podzakonskim propisima kojima se uređuje planiranje i izgradnja.
Objekat u kome se vrši skladištenje opasnog otpada mora ispunjavati tehničke zahteve i standarde za skladištenje koji su propisani posebnim propisima.
Skladište opasnog otpada mora biti dobro osvetljeno i mora imati obezbeđenu prirodnu ili veštačku ventilaciju.
Član 4
Skladište opasnog otpada mora biti ograđeno radi sprečavanja pristupa neovlašćenim licima, zatvoreno, obeleženo, fizički obezbeđeno i zaključano pod stalnim video nadzorom.
Opasan otpad se može trajno skladištiti i u napuštenim rudnicima, u skladu sa posebnim propisima.
Član 5
Opasni otpad se prihvata u skladište tek nakon pribavljanja dokumenta o kretanju opasnog otpada i izveštaja o ispitivanju otpada.
Opasan otpad se klasifikuje prema poreklu, karakteristikama i sastavu koje ga čine opasnim, u skladu sa propisom kojim se uređuje kategorija, ispitivanje i klasifikaciji otpada.
Ako se opasan otpad sastoji od više vrsta otpada njegova klasifikacija se vrši na osnovu najzastupljenije komponente.
U slučaju da izveštaj o ispitivanju otpada ne odgovara primljenom opasnom otpadu, do pribavljanja novog laboratorijskog izveštaja o ispitivanju otpada, opasni otpad se privremeno skladišti na bezbedan način, odvojeno od ostalog razvrstanog opasnog otpada, na tačno označenom mestu u okviru skladišta.
Član 6
Skladište otpada u kome se skladišti otpad od drveta koji sadrži opasne supstance, može biti i otvoreno, na čvrstoj i stabilnoj podlozi sa opremom za sakupljanje prosutih tečnosti.
Opasni otpad iz stava 1. ovog člana, koji se skladišti u otvorenom skladištu mora biti adekvatno zaštićen od svih atmosferskih uticaja, bez direktnog kontakta otpada sa podlogom, pokriven odgovarajućim vodonepropusnim i UV stabilnim pokrivačima koji su fiksirani za podlogu (plastične folije ili cirade).
Otvoreno skladište otpada od drveta koje sadrži opasne supstance, mora biti izrađeno u skladu sa zakonom i podzakonskim propisima kojima se uređuje planiranje i izgradnja.
Član 7
Opasan otpad se skladišti na način da se obezbeđuje prolaz, lak i slobodan prilaz ovlašćenim licima uskladištenom opasnom otpadu radi kontrole.
Opasan otpad se skladišti na način da obezbeđuje dovoljna manipulativna površina za prolaz transportnih sredstva i radnih mašina prilikom dovoza i odvoza opasnog otpada.
Član 8
Podna površina u skladištu opasnog otpada mora biti:
1) nepropusna za opasni otpad koji se u njemu skladišti;
2) izvedena na način da se rasuti opasan otpad može jednostavno ukloniti sa podne površine, što uključuje betonsku ili asfaltnu podlogu za čvrsti otpad, betonsku sa premazom i aditivom koji sprečava upijanje tečnosti za tečni otpad;
3) od takvog materijala da onemogućava hemijsku reakciju sa otpadom sa kojim dolazi ili može doći u dodir.
Član 9
Kvalifikovano lice odgovorno za stručni rad odgovorno je za postupanje sa opasnim otpadom prilikom skladištenja, u skladu sa zakonom kojim se uređuje upravljanje otpadom.
Kvalifikovano lice odgovorno za stručni rad u skladištu je u obavezi da pri prijemu i skladištenju opasnog otpada postupa u skladu sa zakonom kojim se uređuje upravljanje otpadom.
O svim aktivnostima u vezi skladištenja opasnog otpada, vodi se evidencija, u skladu sa zakonom kojim se uređuje upravljanje otpadom i posebnim propisima.
Član 10
Prilikom skladištenja, otpad se pakuje i označava prema vrsti otpada u skladu sa propisom kojim se uređuje kategorija, ispitivanje i klasifikaciji otpada.
Opasan otpad se skladišti u rezervoarima, kontejnerima i drugim posudama u okviru skladišta opasnog otpada koje moraju da:
1) budu izrađene od materijala koji je otporan na opasan otpad koji se u njima skladišti;
2) osiguraju sigurno punjenje, pražnjenje, uzimanje uzoraka, po potrebi nepropusno zatvaranje;
3) budu označene oznakom koja sadrži podatke o nazivu vlasnika otpada, indeksni broj otpada, oznaku opasnog svojstva otpada.
Posuda za skladištenje tečnog opasnog otpada mora da bude zatvorena i izrađena od materijala koji obezbeđuje nepropustljivost sa odgovarajućom zaštitom od atmosferskih uticaja smeštena u prostoru koji obezbeđuje zaštitu od atmosferskih uticaja.
U istom pakovanju (rezervoaru, ambalaži i dr.) ne mogu se skladištiti različite vrste otpada.
Posude za skladištenje opasnog otpada se redovno održavaju, čiste i ne koriste se nakon isteka roka upotrebe utvrđenog atestom proizvođača ili sertifikatom nadležnog organa.
Posude za skladištenje se redovno kontrolišu kroz redovne provere posuda i njihovih sastavnih delova u pogledu njihovog oštećenja, curenja, korozije ili drugog oblika oštećenja.
Rezervoari u kojima se skladišti tečni otpad podležu periodičnom ispitivanju u skladu sa posebnim propisom.
Ukoliko je posuda za skladištenje opasnog otpada ili njen sastavni deo tehnički neispravan, korodiran ili ima vidljiva oštećenja opasan otpad treba premestiti u tehnički ispravnu posudu na bezbedan i propisan način.
Posle pražnjenja posude u kojoj je bio upakovan opasan otpad, ista se mora oprati.
Član 11
Posude u kojima je uskladišten opasan otpad, a u čijoj blizini se nalaze posude za skladištenje opasnog otpada čiji je sadržaj nekompatibilan, moraju biti zaštićene međusobno i odvojene pregradom, bankinom, nasipom, zidom ili na drugi bezbedan način.
Skladištenje otpada koji ima opasna svojstva NR 1, NR 2, NR 3, NR 9 ili NR 12 mora se obavljati odvojeno od drugog otpada u skladištu, koje je zatvoreno sa svih strana i natkriveno.
Član 12
Skladištenje tečnog opasnog otpada i opasnog otpada koji sadrži tečnosti, mora se obavljati na način da se u slučaju izlivanja ili rasipanja spreči da opasan otpad iscuri u životnu sredinu ili sistem javnog vodovoda ili kanalizacije.
Skladište iz stava 1. ovog člana, mora biti opremljeno tankvanama koje imaju najmanje 110% kapaciteta u odnosu na kapacitet posude u kojoj se nalazi tečni otpad.
Skladištenje otpada u praškastom stanju vrši se na način kojim se obezbeđuje zaštita od zaprašivanja okolnog prostora.
Član 13
Pakovanje opasnog otpada vrši se posebno prema kategoriji na način utvrđen propisanim standardima.
Pakovanje opasnog otpada vrši se tako da zapremina posude i težina otpada u posudi, u zavisnosti od vrste otpada, budu ograničene do minimalne adekvatne količine, te vrste otpada, određene atestom proizvođača posude, a da se istovremeno obezbedi neophodan nivo sigurnosti za prihvatanje upakovanog opasnog otpada od strane operatera.
Upakovan opasni otpad treba da bude obeležen vidljivo i jasno.
Član 14
Nalepnica kojom se obeležava upakovan opasan otpad (u daljem tekstu: nalepnica) sadrži sledeće podatke:
1) upozorenje: OPASAN OTPAD na srpskom i engleskom jeziku;
2) indeksni broj i naziv otpada iz Kataloga otpada, u skladu sa posebnim propisom;
3) Y oznaku prema Listi kategorija ili srodnih tipova opasnog otpada prema njihovoj prirodi ili aktivnosti kojom se stvaraju (Y lista), u skladu sa posebnim propisom;
4) C oznaku prema Listi komponenti otpada koji ga čine opasnim (C lista), u skladu sa posebnim propisom;
5) H oznaku prema Listi karakteristika otpada koje ga čine opasnim (H lista), u skladu sa posebnim propisom;
6) podatke o vlasniku otpada koji je pakovao otpad: naziv, sedište, telefon/faks, datum pakovanja, ime i prezime kvalifikovanog lica odgovornog za stručni rad;
7) fizičko svojstvo otpada: prah, čvrsta materija, viskozna materija, pasta, mulj, tečna materija, gasovita materija, ostalo iz Izveštaja o ispitivanju otpada, u skladu sa posebnim propisom;
8) količina sadržana u pakovanju, a ako je grupno pakovanje, onda i količina za svaki pojedinačni paket.
9) NAPOMENA: Ovde se upisuje ostali podaci koje su bitni pri rukovanju opasnim otpadom, a tiču se načina rukovanja navedenim otpadom kojim se obezbeđuje najmanji rizik i bezbednost od zagađenja, opasnosti i negativnih uticaja na život i zdravlje ljudi i životne sredine i u zavisnosti od namene otpada.
Član 15
Format i veličina nalepnice dati su u Prilogu, koji je odštampan uz ovaj pravilnik i čini njegov sastavni deo.
Nalepnica je zaštićena i/ili izrađena od materijala (metal, plastika i sl.) koji su otporni na atmosferske i spoljašnje uticaje i opasan otpad koji je upakovan.
Boja i prikaz na nalepnici treba da budu takvi da oznaka opasnog otpada bude lako vidljiva.
Tekst mora biti upečatljiv, lako čitljiv i štampan na način da ne može da se izbriše.
Nalepnica se fiksira na pakovanje tako da se tekst može pročitati horizontalno kada je pakovanje u normalnom položaju.
Nalepnica treba da se pričvrsti na pakovanje celom svojom površinom na način koji obezbeđuje njeno prisustvo sve dok otpad nije u potpunosti uklonjen iz pakovanja.
Član 16
Skladištenje posebnih tokova otpada (istrošene baterije i akumulatori, otpadna ulja, otpadne gume, otpad od električnih i elektronskih proizvoda, otpadna vozila, ambalažni otpad, otpadne fluorescentne cevi koje sadrže živu, otpad iz proizvodnje titan dioksida, farmaceutski i medicinski otpad, PCB i PCB otpad, otpad od azbesta, POPS otpad, otpad od građenja i rušenja, otpadni mulj, otpadna živa i živina jedinjenja) vrši se u skladu sa ovim pravilnikom i posebnim propisima.
Član 17
Danom stupanja na snagu ovog pravilnika prestaje da važi Pravilnik o načinu skladištenja, pakovanja i obeležavanja opasnog otpada ("Službeni glasnik RS", br. 92/10 i 77/21).
Član 18
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Prilog
FORMAT I DIMENZIJE NALEPNICE
Veličina pakovanja izražena u litrima
Format i dimenzije nalepnice
do 3 l, uključujući i 3 l.
A8 (74 x 52 mm)
iznad 3 l, do 50 l, uključujući i 50 l.
A7 (105 x 74 mm)
iznad 50 l, do 200 l, uključujući i 200 l.
A6 (148 x 105 mm)
iznad 200 l, do 500 l, uključujući i 500 l.
A5 (210 x 148 mm)
iznad 500 l.
A4 (297 x 210 mm)