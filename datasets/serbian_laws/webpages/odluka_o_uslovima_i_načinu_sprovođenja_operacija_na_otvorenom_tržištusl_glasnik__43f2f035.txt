Title: ODLUKAO USLOVIMA I NAČINU SPROVOĐENJA OPERACIJA NA OTVORENOM TRŽIŠTU
URL: https://www.paragraf.rs/propisi/uslovi-nacin-sprovodjenja-operacija-na-otvorenom-trzistu.html
Extracted: 2025-07-06T23:08:52.202158
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ODLUKA
O USLOVIMA I NAČINU SPROVOĐENJA OPERACIJA NA OTVORENOM TRŽIŠTU
("Sl. glasnik RS", br. 45/2011,  34/2013,  74/2020,  98/2020 i 4/2022)
Opšte odredbe
1. Ovom odlukom utvrđuju se vrste operacija i
transakcija koje Narodna banka Srbije sprovodi na otvorenom tržištu,
vrste hartija od vrednosti koje mogu biti predmet tih operacija, uslovi
pod kojima banke mogu učestvovati u operacijama na otvorenom tržištu,
kao i drugi uslovi pod kojima i način na koji se sprovode ove
operacije.
2. Narodna banka Srbije operacije na otvorenom
tržištu sprovodi kupovinom i prodajom hartija od vrednosti - radi
regulisanja likvidnosti bankarskog sektora, uticaja na kretanje
kratkoročnih kamatnih stopa i davanja signalnog stava o monetarnoj
politici.
Vrste operacija i transakcija
3. Operacije na otvorenom tržištu se, u zavisnosti od njihovih ciljeva, dinamike i načina sprovođenja, razvrstavaju na:
1) glavne operacije,
2) operacije dužih ročnosti,
3) operacije finog podešavanja.
Narodna banka Srbije operacije iz stava 1. ove tačke
sprovodi s bankama koje ispunjavaju uslove utvrđene ovom odlukom, na
aukcijama hartija od vrednosti (u daljem tekstu: aukcija) ili van
aukcije - bilateralno, i to obavljanjem sledećih vrsta transakcija:
1) repo transakcija,
2) trajnih transakcija.
Repo transakcija, u smislu ove odluke, jeste kupovina
i prodaja hartija od vrednosti u kojoj je prodavac saglasan da hartije
od vrednosti proda kupcu, koji je saglasan da prodavcu plati kupovnu
cenu uz istovremenu obavezu da će kupljene hartije od vrednosti na
tačno utvrđeni datum prodati prodavcu, koji je obavezan da za te
hartije od vrednosti plati kupcu unapred utvrđenu reotkupnu cenu.
Trajna transakcija, u smislu ove odluke, jeste
kupovina i prodaja hartija od vrednosti bez obaveze njihove ponovne
prodaje, odnosno kupovine.
4. Glavne operacije imaju najvažniju ulogu u
ostvarivanju ciljeva operacija na otvorenom tržištu, i mogu se
sprovoditi radi obezbeđenja nedostajuće likvidnosti bankarskog sektora
ili povlačenja viškova likvidnosti iz bankarskog sektora.
Glavne operacije sprovode se redovno, na standardnim
aukcijama, prema unapred utvrđenom kalendaru aukcija, i u njihovom
sprovođenju primenjuje se referentna kamatna stopa Narodne banke
Srbije.
Izvršni odbor Narodne banke Srbije posebnom odlukom
utvrđuje koje se operacije na otvorenom tržištu, odnosno transakcije
kupovine ili prodaje hartija od vrednosti smatraju glavnim operacijama.
5. Operacije dužih ročnosti sprovode se prvenstveno
radi toga da se na duži rok obezbedi nedostajuća likvidnost bankarskog
sektora, odnosno povuku viškovi likvidnosti iz bankarskog sektora.
Operacije dužih ročnosti sprovode se, po pravilu, na standardnim aukcijama, a mogu se sprovoditi i bilateralno.
6. Operacije finog podešavanja sprovode se po
potrebi, radi sprečavanja ili ublažavanja efekata iznenadnih poremećaja
likvidnosti bankarskog sektora, a posebno zbog njihovog uticaja na
kretanje kratkoročnih kamatnih stopa.
Operacije finog podešavanja sprovode se, po pravilu, na brzim aukcijama, a mogu se sprovoditi i bilateralno.
Hartije od vrednosti
7. Narodna banka Srbije može, u smislu ove odluke,
kupovati i prodavati dinarske hartije od vrednosti, bez devizne
klauzule, čiji je izdavalac:
1) Narodna banka Srbije;
2) Republika Srbija;
3) međunarodna finansijska organizacija i
razvojna banka ili finansijska institucija čiji je osnivač strana
država i čiji je kreditni rejting agencija za procenu rejtinga
Standard&Poor's ili Fitch-IBCA utvrdila sa "AAA", odnosno Moody's
sa "Aaa";
4) domaće privredno društvo čiji je bonitet Agencija za privredne registre ocenila najmanje ocenom "D) Prihvatljiv bonitet"
ili koje ima drugu ocenu svog boniteta/kreditne sposobnosti koja je
odgovarajuća oceni boniteta "(D) Prihvatljiv bonitet" i čija je najduža
originalna ročnost deset godina.
Pod deviznom klauzulom iz stava 1. ove tačke
podrazumeva se valutna klauzula u smislu zakona kojim se uređuje
devizno poslovanje, kao i svaka druga klauzula kojom se utvrđuje
zaštita od rizika promene kursa dinara.
U smislu stava 1. ove tačke:
- međunarodna finansijska organizacija je finansijska
organizacija u čijem je Republika Srbija članstvu ili s kojom je
zaključila sporazum kojim se uređuju aktivnosti te finansijske
organizacije u Republici Srbiji;
- razvojna banka ili finansijska institucija čiji je
osnivač strana država je ona banka, odnosno institucija čiji je osnivač
država članica Evropske unije ili Organizacije za ekonomsku saradnju i
razvoj (OECD);
- domaće privredno društvo je privredno društvo ili
drugo pravno lice koje ima sedište u Republici Srbiji, osim privrednog
društva i pravnog lica nad kojim Narodna banka Srbije vrši kontrolu,
odnosno nadzor u skladu sa odredbama zakona kojim se uređuje položaj,
organizacija, ovlašćenja i funkcije Narodne banke Srbije.
Pri kupovini i prodaji hartija od vrednosti iz stava
1. odredba pod 4) ove tačke, Narodna banka Srbije uzima u obzir ukupnu
nominalnu vrednost tih hartija od vrednosti u portfelju Narodne banke
Srbije, maksimalnu izloženost prema pojedinačnom izdavaocu tih hartija
od vrednosti, ročnost tih hartija od vrednosti, kao i druge
kriterijume, u skladu sa odlukom guvernera.
8. Radi obezbeđenja naplate potraživanja po osnovu
kupovine/prodaje hartija od vrednosti, Narodna banka Srbije može u repo
transakciji u kojoj kupuje hartije od vrednosti primeniti procenat
umanjenja u odnosu na nominalnu vrednost tih hartija, a u repo
transakciji u kojoj prodaje hartije od vrednosti može primeniti
procenat uvećanja u odnosu na nominalnu vrednost tih hartija.
Ako Narodna banka Srbije u repo transakciji kupuje
amortizacione kuponske hartije od vrednosti, procenat umanjenja
primenjuje se na deo nominalne vrednosti tih hartija koji preostaje na
datum njihovog reotkupa, a ako u ovoj transakciji Narodna banka Srbije
prodaje amortizacione kuponske hartije od vrednosti - procenat uvećanja
primenjuje se na preostali deo nominalne vrednosti tih hartija na datum
njihove prodaje.
Ako su predmet repo transakcije indeksirane hartije
od vrednosti, procenat umanjenja/uvećanja primenjuje se na nominalnu
vrednost tih hartija, odnosno na preostali deo njihove nominalne
vrednosti koji se utvrđuje u skladu sa stavom 2. ove tačke, koji se
množi raciom indeksacije važećim na datum prodaje.
Racio indeksacije iz stava 3. ove tačke utvrđuje se u skladu sa aktom o emisiji indeksiranih hartija od vrednosti.
Guverner ili lice koje on ovlasti donosi odluku kojom
utvrđuje visinu procenata iz stava 1. ove tačke, i to po vrstama
hartija od vrednosti kojima Narodna banka Srbije obavlja repo
transakcije i njihovoj preostaloj ročnosti, imajući u vidu tržišnu cenu
ovih hartija i tekuća tržišna i monetarna kretanja.
Odluka iz stava 5. ove tačke objavljuje se na Internet prezentaciji Narodne banke Srbije.
Učesnici
9. U operacijama na otvorenom tržištu može učestvovati banka koja ispunjava sledeće uslove:
1) da je član Centralnog registra, depoa i kliringa hartija od vrednosti (u daljem tekstu: Centralni registar);
2) da je s Narodnom bankom Srbije zaključila
okvirni repo ugovor - ako se obavljaju repo transakcije, odnosno
okvirni ugovor o trajnim transakcijama - ako se obavljaju trajne
transakcije;
3) da joj nije izrečena zabrana obavljanja s
Narodnom bankom Srbije određenih vrsta transakcija kupovine/prodaje
hartija od vrednosti u skladu s tačkom 35. ove odluke.
Banka koja ispunjava uslove iz stava 1. ove tačke kupuje i prodaje hartije od vrednosti u svoje ime i za svoj račun.
Okvirni repo ugovor iz stava 1. odredba pod 2) ove
tačke predstavlja ugovor o finansijskom obezbeđenju u smislu zakona
kojim se uređuje finansijsko obezbeđenje i njim se naročito utvrđuju
odnosi Narodne banke Srbije i banke u vezi sa obavljanjem poslova repo
kupovine/prodaje hartija od vrednosti, zaključivanjem posebnog repo
ugovora o toj kupovini/prodaji, izvršavanjem obaveza ugovornih strana,
kao i raskidom okvirnog i posebnog repo ugovora.
Sprovođenje aukcija
10. Kupovina i prodaja hartija od vrednosti na
aukcijama, uključujući i dostavljanje saopštenja o održavanju aukcije,
dostavljanje ponuda banaka za kupovinu/prodaju hartija od vrednosti i
njihovu obradu, kao i prihvatanje tih ponuda, obavljaju se preko veb
platforme Monetarne operacije Narodne banke Srbije (u daljem tekstu:
veb platforma).
Pristup veb platformi i njeno korišćenje bliže je uređeno korisničkim uputstvom za rad veb platforme.
Dostavljanje ponuda banaka za kupovinu/prodaju
hartija od vrednosti i prihvatanje tih ponuda mogu se izuzetno, zbog
tehničkih problema u radu veb platforme, obaviti i elektronskom poštom
ili telefaksom.
Ako zbog tehničkih problema u radu veb platforme
banka nije u mogućnosti da ponudu dostavi u vremenu utvrđenom u odluci
o aukciji - guverner ili lice koje on ovlasti može, na zahtev banke,
produžiti rok za prijem ponuda.
Ponude koje banke dostavljaju elektronskom poštom ili
telefaksom u skladu sa stavom 3. ove tačke, kao i zahtev za produženje
roka za prijem ponuda iz stava 4. te tačke - Narodna banka Srbije uzima
u obradu samo ako su te ponude, odnosno taj zahtev dostavljeni pre
isteka roka za dostavljanje ponuda utvrđenog odlukom o organizovanju
aukcije.
11. Za aukcije koje se organizuju redovno, guverner
ili lice koje on ovlasti donosi odluku kojom se utvrđuje kalendar
aukcija koje Narodna banka Srbije planira da organizuje u određenom
periodu, i ta se odluka objavljuje na Internet prezentaciji Narodne
banke Srbije.
12. Zavisno od vremenskog okvira u kome se sprovode, Narodna banka Srbije može organizovati:
1) standarne aukcije,
2) brze aukcije.
Standarne aukcije sprovode se, po pravilu, narednog radnog dana od dana slanja bankama saopštenja o održavanju aukcije.
Brze aukcije sprovode se, po pravilu, istog dana kad je bankama poslato saopštenje o održavanju aukcije.
13. Narodna banka Srbije može organizovati sledeće vrste aukcija:
1) aukciju po fiksnoj kamatnoj stopi -
aukciju po kamatnoj stopi koju je Narodna banka Srbije unapred utvrdila
i saopštila učesnicima;
2) aukciju po varijabilnoj kamatnoj stopi - aukciju po kamatnoj stopi koju Narodna banka Srbije nije unapred utvrdila.
Aukcija po varijabilnoj kamatnoj stopi može biti:
1) aukcija po višestrukoj kamatnoj stopi -
aukcija na kojoj svaki učesnik čiju je ponudu Narodna banka Srbije
prihvatila kupuje, odnosno prodaje hartiju od vrednosti po kamatnoj
stopi koju je ponudio;
2) aukcija po jedinstvenoj kamatnoj stopi -
aukcija na kojoj svaki učesnik čiju je ponudu Narodna banka Srbije
prihvatila kupuje, odnosno prodaje hartiju od vrednosti po istoj
kamatnoj stopi.
14. Guverner ili lice koje on ovlasti donosi odluku o organizovanju aukcije, koja sadrži sledeće osnovne podatke:
1) vrstu operacije;
2) vrstu transakcije;
3) vrstu aukcije;
4) datum održavanja aukcije;
5) vrstu hartije od vrednosti;
6) kamatnu stopu - ako se organizuje aukcija po fiksnoj kamatnoj stopi;
7) datum kupovine/datum prodaje hartija od vrednosti;
8) rok na koji se zaključuje repo transakcija, odnosno datum reotkupa hartija od vrednosti - ako se obavljaju repo transakcije;
9) procenat umanjenja/uvećanja koji se
primenjuje na nominalnu vrednost hartija od vrednosti - ako se
obavljaju repo transakcije;
10) najmanji iznos na koji ponuda može da glasi;
11) broj ponuda koje se mogu dostaviti ako se organizuje aukcija po varijabilnoj kamatnoj stopi;
12) rok za dostavljanje ponuda.
Pored podataka iz stava 1. ove tačke, odluka o
organizovanju aukcije može da sadrži i podatke o najvišem iznosu
hartija od vrednosti koje Narodna banka Srbije prodaje/kupuje, datumu
izdavanja/datumu dospeća hartija od vrednosti, najnižoj ili najvišoj
kamatnoj stopi koju ponuda može da sadrži da bi bila primljena u
obradu, najvišem iznosu na koji pojedinačna ponuda može da glasi i
druge podatke značajne za obavljanje transakcija kupovine/prodaje
hartija od vrednosti.
15. Narodna banka Srbije objavljuje odluku o
organizovanju aukcije na svojoj Internet prezentaciji i dostavlja
bankama saopštenje o održavanju aukcije - i to za standardne aukcije,
po pravilu, jedan radni dan pre dana održavanja aukcije, a za brze
aukcije, po pravilu, na dan održavanja aukcije.
Saopštenje o održavanju aukcije sadrži podatke iz
odluke o organizovanju aukcije i dostavlja se bankama preko veb
platforme i elektronskom poštom.
Narodna banka Srbije može obaveštenje o održavanju aukcije objaviti na svojim stranicama  na elektronskim servisima Refinitiv
(
Refinitiv
)
i/ili Blumberg
(
Bloomberg
).
Aukcija po fiksnoj kamatnoj stopi
16. Na aukciji po fiksnoj kamatnoj stopi, učesnik
može Narodnoj banci Srbije dostaviti samo jednu ponudu, u kojoj je
navedena količina hartija od vrednosti koju učesnik namerava da kupi,
odnosno proda, po kamatnoj stopi koju je Narodna banka Srbije unapred
utvrdila i objavila.
Nakon isteka roka za dostavljanje ponuda učesnika,
guverner ili lice koje on ovlasti odlučuje o ukupnoj nominalnoj
vrednosti hartija od vrednosti koje se kupuju, odnosno prodaju na
aukciji.
Ako je ukupna količina hartija od vrednosti navedena
u ponudama učesnika veća od ukupne količine hartija od vrednosti koju
Narodna banka Srbije prodaje/kupuje na aukciji - hartije od vrednosti
se proporcionalno raspoređuju po pojedinačnom učesniku, srazmerno
učešću ponude pojedinačnog učesnika u ukupnoj količini hartija od
vrednosti navedenoj u ponudama.
17. Ako Narodna banka Srbije u repo transakciji
prodaje hartije od vrednosti s različitim datumima dospeća, u okviru
prihvaćenih ponuda rasporediće ih po pojedinačnom kupcu prema
kriterijumu datuma dospeća ovih hartija i prema kriterijumu količine
tih hartija navedene u ponudama kupaca, tako da će se hartije od
vrednosti s najkasnijim datumom dospeća rasporediti na ponude kupaca
počev od ponuda u kojima je navedena najmanja količina hartija od
vrednosti.
Ako se hartije od vrednosti ne mogu rasporediti po
pojedinačnom kupcu prema kriterijumima iz stava 1. ove tačke -
rasporediće se i prema vremenu prijema ponude, i to počev od ponude
koja je poslednja primljena.
Ako Narodna banka Srbije u repo transakciji kupuje
hartije od vrednosti s različitim datumima dospeća, u okviru prihvaćene
ponude pojedinačnog prodavca kupiće ih prema kriterijumu datuma dospeća
tih hartija, počev od hartija od vrednosti s najranijim datumom dospeća.
U slučaju iz stava 3. ove tačke, Narodna banka Srbije
može kupiti hartije od vrednosti i prema redosledu kojim su te hartije
navedene u ponudama učesnika - ako je takva mogućnost predviđena u
odluci o organizovanju aukcije.
Aukcija po varijabilnoj kamatnoj stopi
18. Na aukciji po varijabilnoj kamatnoj stopi,
učesnik može Narodnoj banci Srbije dostaviti jednu ili više
pojedinačnih ponuda, u skladu sa odlukom o organizovanju aukcije, u
kojoj je navedena količina hartija od vrednosti koju taj učesnik
namerava da kupi/proda, s kamatnom stopom na te hartije.
19. Redosled pojedinačnih ponuda učesnika utvrđuje se
prema kamatnim stopama navedenim u tim ponudama, i to počev od najniže
do najviše kamatne stope - ako Narodna banka Srbije prodaje hartije od
vrednosti, a od najviše do najniže kamatne stope - ako Narodna banka
Srbije kupuje hartije od vrednosti.
Nakon utvrđivanja redosleda iz stava 1. ove tačke,
guverner ili lice koje on ovlasti odlučuje o najvišoj, odnosno najnižoj
kamatnoj stopi koju ponuda može da sadrži da bi bila prihvaćena i o
ukupnoj nominalnoj vrednosti hartija od vrednosti koje se kupuju,
odnosno prodaju na aukciji.
Ukupan iznos hartija od vrednosti raspoređuje se
prema redosledu iz stava 1. ove tačke. Ako postoji više ponuda sa istom
najvišom/najnižom kamatnom stopom koja je prihvaćena, a ukupna količina
hartija od vrednosti navedena u tim ponudama veća je od ukupne količine
neraspoređenih hartija od vrednosti koje Narodna banka Srbija
prodaje/kupuje - raspoređivanje se vrši srazmerno učešću tih ponuda u
ukupnoj količini hartija od vrednosti navedenoj u ponudama po
najvišoj/najnižoj kamatnoj stopi.
20. Na aukciji po jedinstvenoj kamatnoj stopi -
Narodna banka Srbije prodaje hartije od vrednosti po najvišoj
prihvaćenoj kamatnoj stopi, a kupuje ih po najnižoj prihvaćenoj
kamatnoj stopi.
21. Ako Narodna banka Srbije u repo transakciji
prodaje hartije od vrednosti s različitim datumima dospeća na aukciji
po višestrukoj kamatnoj stopi, u okviru prihvaćenih pojedinačnih
ponuda, rasporediće ih po pojedinačnoj ponudi prema kriterijumu datuma
dospeća tih hartija i prema kriterijumu kamatne stope navedene u
pojedinačnim ponudama, tako da će se hartije od vrednosti s najkasnijim
datumom dospeća rasporediti na pojedinačne ponude počev od ponuda u
kojima je navedena najviša kamatna stopa.
Ako Narodna banka Srbije u repo transakciji prodaje
hartije od vrednosti s različitim datumima dospeća na aukciji po
jedinstvenoj kamatnoj stopi, u okviru prihvaćenih pojedinačnih ponuda
rasporediće ih po pojedinačnoj ponudi prema kriterijumu datuma dospeća
ovih hartija i prema kriterijumu količine tih hartija, tako da će se
hartije od vrednosti s najkasnijim datumom dospeća rasporediti na
pojedinačne ponude, počev od ponuda u kojima je navedena najmanja
količina hartija od vrednosti.
Ako se hartije od vrednosti ne mogu rasporediti po
pojedinačnoj ponudi prema kriterijumima iz st. 1. i 2. ove tačke -
raspoređivaće se i prema vremenu prijema ponude, i to počev od ponude
koja je poslednja primljena.
22. Ako Narodna banka Srbije u repo transakciji
kupuje hartije od vrednosti s različitim datumima dospeća na aukciji po
višestrukoj, odnosno jedinstvenoj kamatnoj stopi, u okviru prihvaćenih
pojedinačnih ponuda, kupiće ih prema kriterijumu datuma dospeća tih
hartija, počev od hartija od vrednosti s najranijim datumom dospeća.
U slučaju iz stava 1. ove tačke, Narodna banka Srbije
može hartije od vrednosti da kupi i prema redosledu kojim su te hartije
navedene u ponudama učesnika - ako je takva mogućnost predviđena u
odluci o organizovanju aukcije.
Ako Narodna banka Srbije u repo transakciji kupuje
hartije od vrednosti različite apoenske strukture, nominalna vrednost
hartija od vrednosti po učesniku zaokružuje se na ceo apoen, tako da
količina hartija od vrednosti koja se raspoređuje po učesniku može da
bude manja/veća od iznosa navedenog u pojedinačnoj ponudi učesnika.
23. Odredbe ove odluke o organizovanju i sprovođenju
aukcija odnose se na trajne i repo transakcije, s tim što su, u
zavisnosti od vrste ovih transakcija, pojedina pitanja na drukčiji
način uređena (elementi ponude za kupovinu/prodaju hartija od
vrednosti, elementi posebnog ugovora, utvrđivanje cene hartija od
vrednosti).
Poseban ugovor i obaveštavanje o rezultatima aukcije
24. Narodna banka Srbije i banka o svakoj
pojedinačnoj transakciji kupovine/prodaje hartija od vrednosti na
aukciji zaključuju poseban ugovor.
Poseban ugovor iz stava 1. ove tačke smatra se
zaključenim kad Narodna banka Srbije u potpunosti ili delimično
prihvati ponudu banke. Ovaj ugovor dostavlja se banci, po pravilu preko
veb platforme.
25. Narodna banka Srbije, na osnovu podataka o
zaključenim ugovorima o kupovini/prodaji hartija od vrednosti, objaviće
na svojoj Internet prezentaciji zbirni izveštaj o rezultatima aukcije,
po pravilu istog dana kad je održana aukcija.
Narodna banka Srbije može zbirni izveštaj o rezultatima aukcije objaviti na elektronskim servisima Refinitiv i/ili Blumberg.
Bilateralna kupovina/prodaja hartija od vrednosti
26. Narodna banka Srbije može obavljati bilateralnu
kupovinu/prodaju hartija od vrednosti tako što će direktno pozvati
(kontaktirati) jednu ili više banaka da joj dostave ponude za
prodaju/kupovinu hartija od vrednosti.
Narodna banka Srbije može obavljati bilateralnu repo
kupovinu/prodaju hartija od vrednosti i bez direktnog pozivanja
(kontaktiranja) banke, tako što će:
1) na osnovu pojedinačnog zahteva banke za
dostavljanje ponude za repo prodaju/kupovinu hartija od vrednosti -
dati svoju ponudu za tu kupovinu/prodaju;
2) prihvatiti ponudu banke za repo prodaju/kupovinu hartija od vrednosti.
Bilateralna kupovina/prodaja iz ove tačke obavlja se neposredno s bankom, van aukcije.
27. Kontaktiranje banaka radi obavljanja bilateralne
kupovine/prodaje hartija od vrednosti, dostavljanje ponuda banaka,
prihvatanje tih ponuda i razmena potrebnih podataka i obaveštenja -
mogu se obavljati elektronskom poštom, telefaksom ili u pismenoj formi.
28. Guverner ili lice koje on ovlasti donosi odluke o obavljanju bilateralne kupovine/prodaje hartija od vrednosti.
U skladu sa odlukom iz stava 1. ove tačke, zaključuje
se poseban ugovor o kupovini/prodaji hartija od vrednosti, kojim se
utvrđuju bliži uslovi kupovine/prodaje tih hartija, a naročito: vrsta
transakcije, ukupan iznos kupljenih/prodatih hartija od vrednosti,
vrsta hartije od vrednosti, kamatna stopa, odnosno cena hartija od
vrednosti, procenat umanjenja/uvećanja u repo transakcijama, način i
rokovi izvršenja međusobnih obaveza, kao i drugi elementi.
Ugovor iz stava 2. ove tačke sačinjava se u pismenoj formi, a zaključuje ga guverner ili lice koje on ovlasti.
Cena, plaćanje i prenos hartija od vrednosti
29. Cena hartija od vrednosti koje se kupuju i
prodaju u skladu sa ovom odlukom utvrđuje se zavisno od vrste
transakcije i izračunava po formulama koje su date u prilogu koji je
odštampan uz ovu odluku i njen je sastavni deo (Prilog 1).
30. Kliring i saldiranje obaveza i potraživanja u
hartijama od vrednosti i novcu, nastalih na osnovu transakcija kupovine
i prodaje hartija od vrednosti zaključenih u smislu ove odluke, vrši
Centralni registar - na način utvrđen propisima Centralnog registra.
Izvršavanje obaveza
31. Banka je dužna da na datum kupovine, odnosno
datum reotkupa hartija od vrednosti izvrši novčane obaveze, odnosno
obaveze po osnovu prenosa ovih hartija u svemu u skladu s posebnim
ugovorom o kupovini/prodaji hartija od vrednosti.
Ako u toku trajanja repo transakcije u kojoj je
Narodna banka Srbije kupila hartije od vrednosti iz tačke 7. stav 1.
odredba pod 3) ili 4) ove odluke izdavalac kupljenih hartija od
vrednosti prestane da ispunjava uslov koji se odnosi na kreditni
rejting ili ocenu boniteta/kreditne sposobnosti utvrđen tim odredbama -
Narodna banka Srbije može zahtevati od banke da te hartije od vrednosti
zameni hartijama od vrednosti iz tog stava.
Narodna banka Srbije, imajući u vidu tekuća tržišna i
monetarna kretanja i ako proceni da tekuća vrednost kupljenih hartija
od vrednosti nije dovoljna za obezbeđenje naplate potraživanja Narodne
banke Srbije po osnovu repo kupovine hartija od vrednosti, može
zahtevati od banke dodatne hartije od vrednosti iz tačke 7. stav 1. ove
odluke.
Banka je dužna da u svemu postupi u skladu sa
zahtevima Narodne banke Srbije iz st. 2. i 3. ove tačke, i to u
rokovima navedenim u tim zahtevima. U suprotnom, Narodna banka Srbije
može postupiti u skladu sa tač. 35. i 36. ove odluke.
32. Ako banka prodavac hartija od vrednosti u repo
transakciji na datum reotkupa ovih hartija ne izvrši novčanu obavezu po
osnovu tog reotkupa, kupljene hartije od vrednosti ostaju u vlasništvu
Narodne banke Srbije.
33. Ako banka kupac hartija od vrednosti u repo
transakciji na datum reotkupa ovih hartija ne izvrši obavezu po osnovu
prenosa kupljenih hartija od vrednosti, Narodna banka Srbije neće tom
kupcu platiti reotkupnu cenu, a kupljene hartije od vrednosti ostaju u
vlasništvu banke.
34. Kupac hartija od vrednosti, dok traje repo
transakcija, nesmetano raspolaže kupljenim hartijama od vrednosti, s
tim da prihod iz tih hartija, kao i iznos isplaćen za vreme trajanja
repo transakcije po osnovu isplate dela njihove nominalne vrednosti,
pripada prodavcu u ovoj transakciji.
Prihod iz stava 1. ove tačke je kamata koju kupljene
hartije od vrednosti nose, a koja dospeva za naplatu dok traje repo
transakcija.
Kupac je dužan da celokupan iznos prihoda iz ove
tačke, kao i celokupan iznos po osnovu isplate dela nominalne vrednosti
za vreme trajanja repo transakcije, uplati na račun prodavca istog dana
kad je izdavalac hartija od vrednosti koje su predmet repo transakcije
isplatio prihod, odnosno isplatio deo nominalne vrednosti po tim
hartijama na račun kupca u ovoj transakciji, a tu uplatu može izvršiti
najkasnije narednog radnog dana, do 12,00 časova.
Ako banka ne izvrši u potpunosti obavezu uplate
prihoda, odnosno obavezu uplate iznosa isplaćenog dela nominalne
vrednosti u skladu sa stavom 3. ove tačke - Narodna banka Srbije će
utvrditi novu reotkupnu cenu, umanjenu za iznos prihoda, odnosno za
iznos isplaćenog dela nominalne vrednosti koji banka nije uplatila na
njen račun.
35. Ako banka ne izvrši obaveze u skladu sa okvirnim,
odnosno posebnim ugovorom o kupovini/prodaji hartija od vrednosti -
Narodna banka Srbije može toj banci ograničiti obavljanje transakcija
kupovine/prodaje hartija od vrednosti s Narodnom bankom Srbije u smislu
ove odluke.
Guverner utvrđuje vrstu transakcija iz stava 1. ove tačke, kao i period na koji se odnosi ograničenje iz tog stava.
Narodna banka Srbije može javno saopštiti na koje se banke odnosi ograničenje iz ove tačke.
36. Repo transakcija se može okončati i pre
ugovorenog datuma reotkupa ako su Narodna banka Srbije i banka
sporazumno raskinule ugovor o zaključenoj repo transakciji (sporazumni
raskid repo ugovora).
Ako banka ne izvrši obaveze u skladu sa okvirnim,
odnosno posebnim repo ugovorom o kupovini/prodaji hartija od vrednosti
- Narodna banka Srbije može pismeno raskinuti:
- okvirni repo ugovor (jednostrani raskid okvirnog repo ugovora), u kom se slučaju raskidaju i svi posebni repo ugovori;
- poseban repo ugovor, odnosno posebne repo ugovore
(jednostrani raskid posebnog repo ugovora, odnosno posebnih repo
ugovora), u kom slučaju ostaje na snazi okvirni repo ugovor.
Ako je datum raskida repo ugovora pre ugovorenog
datuma reotkupa, na datum tog raskida utvrđuje se nova reotkupna cena
hartija od vrednosti, obračunata na osnovu broja dana od datuma
zaključenja do datuma raskida repo ugovora, i to po kamatnoj stopi koju
utvrđuje guverner ili lice koje on ovlasti.
Ako banka, u slučajevima raskida repo ugovora u
skladu sa ovom odlukom, na datum tog raskida ne izvrši svoje obaveze po
osnovu prenosa hartija od vrednosti - Narodna banka Srbije neće toj
banci platiti reotkupnu cenu za hartije od vrednosti, koje u tom
slučaju ostaju u vlasništvu banke kupca, a ako banka ne izvrši svoje
novčane obaveze po osnovu reotkupa hartija od vrednosti - kupljene
hartije od vrednosti ostaju u vlasništvu Narodne banke Srbije.
37. Narodna banka Srbije doneće uputstvo kojim će
bliže urediti operativna pitanja u vezi sa sprovođenjem transakcija
kupovine/prodaje hartija od vrednosti u smislu ove odluke.
Prelazna odredba i završne odredbe
38. Obaveze po zaključenim okvirnim i pojedinačnim
ugovorima o kupovini/prodaji hartija od vrednosti između Narodne banke
Srbije i banke koje nisu dospele do dana primene ove odluke - izvršiće
se u skladu s tim ugovorima.
39. Danom primene ove odluke prestaje da važi Odluka
o uslovima i načinu na koji Narodna banka Srbije sprovodi operacije na
otvorenom tržištu ("Službeni glasnik RS", br. 133/2004, 8/2005,
39/2006, 64/2006, 116/2006 i 73/2008).
40. Ova odluka stupa na snagu osmog dana od dana
objavljivanja u "Službenom glasniku RS", a primenjuje se od 1. jula
2011. godine.
Samostalna odredba Odluke 
  o izmenama i dopunama
Odluke o uslovima i načinu sprovođenja operacija na otvorenom tržištu
("Sl. glasnik RS", br. 34/2013)
7. Ova odluka stupa na snagu osmog dana od dana
objavljivanja u "Službenom glasniku Republike Srbije" i primenjuje se
od 14. maja 2013. godine.
Samostalna odredba Odluke o izmeni i dopunama
Odluke o uslovima i načinu sprovođenja operacija na otvorenom tržištu
("Sl. glasnik RS", br. 74/2020)
3. Ova odluka stupa na snagu narednog dana od dana objavljivanja u "Službenom glasniku Republike Srbije".
Samostalna odredba Odluke o izmenama i dopunama
Odluke o uslovima i načinu sprovođenja operacija na otvorenom tržištu
("Sl. glasnik RS", br. 4/2022)
6. Ova odluka stupa na snagu osmog dana od dana objavljivanja u "Službenom glasniku Republike Srbije".
Prilog 1
FORMULE ZA IZRAČUNAVANJE CENE HARTIJA OD VREDNOSTI PREMA VRSTI TRANSAKCIJE
I. TRAJNE TRANSAKCIJE
1. Cena kratkoročnih diskontnih hartija od vrednosti
gde je:
D - cena HoV po komadu
N - nominalna vrednost HoV po komadu
p - godišnja kamatna stopa
d - broj dana od dana kupovine/prodaje do dana dospeća HoV
G
d
- broj dana u godini (360 dana)
2. Cena dugoročnih hartija od vrednosti s periodičnom isplatom kamate
a) cena bez pripadajuće kamate - "čista" cena
b) cena s pripadajućom kamatom - "prljava" cena
gde je:
D - cena HoV po komadu
N - nominalna vrednost HoV po komadu
p
k
- godišnja kuponska stopa
f - broj kupona u toku godine
p - tražena godišnja stopa prinosa pri kupovini/prodaji HoV
K- ukupan broj kupona koji dospevaju od dana kupovine/prodaje do dana dospeća HoV
d
1
- broj dana od dana kupovine/prodaje do dana dospeća sledećeg kupona
d
2
- broj dana od početka kuponskog perioda kome pripada datum kupovine/prodaje do dana kupovine/prodaje HoV
d - broj dana u kuponskom periodu kome pripada datum kupovine/prodaje HoV
3. Cena dugoročnih beskamatonosnih hartija od vrednosti
gde je:
D - cena HoV po komadu
N - nominalna vrednost HoV po komadu
p - tražena godišnja stopa prinosa pri kupovini/prodaji HoV
d
1
- broj dana od dana kupovine/prodaje do dana dospeća HoV
G
d
- broj dana u godini (365 dana)
II. REPO TRANSAKCIJE
1. Kupovna cena hartija od vrednosti
a) Narodna banka Srbije - kupac hartija od vrednosti
gde je:
D - kupovna cena HoV po komadu
N - nominalna vrednost HoV po komadu
U
m
- procenat umanjenja
b) Narodna banka Srbije - prodavac hartija od vrednosti
gde je:
D - kupovna cena HoV po komadu
N - nominalna vrednost HoV po komadu
U
v
- procenat uvećanja
2. Reotkupna cena hartija od vrednosti
gde je:
R - reotkupna cena HoV po komadu
D - kupovna cena HoV po komadu
p - godišnja kamatna (repo) stopa
d - broj dana trajanja repo ugovora
G
d
- broj dana u godini (360 dana)