Title: UREDBAO RASPODELI STRANIH DOZVOLA ZA MEĐUNARODNI PREVOZ TERETA
URL: https://www.paragraf.rs/propisi/uredba-o-raspodeli-stranih-dozvola-medjunarodni-prevoz-tereta.html
Extracted: 2025-07-06T23:17:09.772006
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O RASPODELI STRANIH DOZVOLA ZA MEĐUNARODNI PREVOZ TERETA
("Sl. glasnik RS", br. 111/2022,  144/2022,  25/2023 i 102/2024)
I UVODNE ODREDBE
Član 1
Ovom
uredbom propisuju se način utvrđivanja i podaci koje sadrži Opšti deo
plana raspodele, posebni kriterijumi za utvrđivanje pojedinačnog plana
raspodele, način utvrđivanja pojedinačnog plana raspodele, sadržina i
obrazac zahteva za utvrđivanje pojedinačnog plana i revizije, način
utvrđivanja kritičnosti kontingenta dozvola, postupak i način
preuzimanja dozvola, postupak i način vođenja evidencija o dozvolama,
rokovi za vraćanje pojedinačnih, vremenskih i multilateralnih dozvola,
način stavljanja na uvid domaćim prevoznicima (u daljem tekstu:
prevoznik) podataka koje sadrži Opšti deo plana raspodele, kao i podaci
koje sadrži pojedinačni plan raspodele.
Član 2
Izrazi upotrebljeni u ovoj uredbi imaju sledeća značenja:
1)
godišnji kontingent CEMT dozvola čine multilateralne dozvole koje
Međunarodni transportni forum određuje i stavlja na raspolaganje kroz
baznu kvotu multilateralnih CEMT dozvola državama članicama
Međunarodnog transportnog foruma;
2) godišnji
kontingent BSEC dozvola čine multilateralne dozvole koje Organizacija
za crnomorsku ekonomsku saradnju određuje i stavlja na raspolaganje
kroz kvotu multilateralnih BSEC dozvola državama članicama;
3)
preliminarni godišnji kontingent pojedinačnih i vremenskih dozvola čine
dozvole razmenjene sa državom sa kojom je vrsta, broj i struktura
dozvola utvrđena međunarodnim ugovorima ili drugim međunarodnopravnim
aktima koji se zaključuju radi izvršavanja međunarodnih ugovora,
odnosno prethodno ugovorene dozvole putem pisane korespondencije;
4)
konačni godišnji kontingent pojedinačnih i vremenskih dozvola čini
preliminarni godišnji kontingent pojedinačnih i vremenskih dozvola
trajno ili privremeno uvećan za dodatni razmenjeni broj dozvola u
tekućoj godini sa državom sa kojom je vrsta, broj i struktura dozvola
prethodno ugovorena putem pisane korespondencije;
5) period oktobar-oktobar je period od 1. oktobra prethodne godine do 30. septembra tekuće godine;
6) period januar-oktobar je period od 1. januara do 30. septembra tekuće godine;
7) teretno vozilo je vozilo za koje je izdat izvod licence za javni prevoz tereta u domaćem i međunarodnom drumskom saobraćaju;
8)
priključno vozilo je prikolica ili poluprikolica koja je prijavljena u
vozni park prevoznika koji poseduje licencu za javni prevoz tereta u
domaćem i međunarodnom drumskom saobraćaju;
9)
prevoznik za sopstvene potrebe je domaće privredno društvo, drugo
pravno lice, preduzetnik ili poljoprivrednik upisan u evidenciju
prevoza tereta za sopstvene potrebe u međunarodnom drumskom saobraćaju.
II OPŠTI DEO PLANA RASPODELE
Član 3
Opšti
deo plana raspodele utvrđuje se na osnovu preliminarnih, odnosno
konačnih godišnjih kontingenata pojedinačnih dozvola, odnosno godišnjih
kontingenata multilateralnih dozvola.
Opšti
deo plana raspodele, osim lista efikasnosti korišćenja CEMT i
vremenskih dozvola (u daljem tekstu: liste efikasnosti), lista
prevoznika za dodelu CEMT i vremenskih dozvola određenog kontingenta (u
daljem tekstu: liste raspodela) i lista prevoznika za dodelu
nepreuzetih i oduzetih CEMT i vremenskih dozvola (u daljem tekstu:
liste čekanja), objavljuje se do 25. decembra tekuće godine za narednu
godinu.
Ako u periodu važenja Opšteg dela
plana raspodele dođe do promene podataka iz člana 6. tač. 1)-5), 7),
11), 14) i 17) ove uredbe, ministarstvo nadležno za poslove saobraćaja
(u daljem tekstu: Ministarstvo) unosi promene u Opšti deo plana i
objavljuje izmenjeni Opšti deo plana. Izmenjeni Opšti deo plana
primenjuje se narednog dana od dana objavljivanja.
Član 4
Godišnji
kontingent CEMT dozvola čine dozvole iz utvrđene bazne kvote koje važe
za teretna vozila koja su svrstana u kategoriju "vozilo".
Bazna
kvota CEMT dozvola iz stava 1. ovog člana predstavlja osnovicu za
izračunavanje godišnjih kontingenata, tako što se jedna dozvola iz
bazne kvote zamenjuje određenim brojem odgovarajućih dozvola za teretna
vozila kategorija koje mogu da koriste CEMT dozvole, u skladu sa
pravilima Međunarodnog transportnog foruma.
Član 5
Iz
konačnog godišnjeg kontingenta pojedinačnih i multilateralnih dozvola
BSEC (u daljem tekstu: pojedinačna dozvola) izdvaja se ukupno 3%
dozvola koje se dodeljuju kvartalno za: interventne slučajeve
(infrastrukturni projekti, posebni uvozni ili izvozni poslovi,
poremećaji na transportnom tržištu i namenska industrija), prevoze za
koje su potrebne posebne dozvole (npr. vanredni prevoz) i međunarodni
prevoz za sopstvene potrebe.
Osim
pojedinačnih dozvola iz stava 1. ovog člana, za bilateralne i tranzitne
prevoze teretnim vozilima čija nosivost uključujući i prikolice ne
prelazi 3,5 tona za koje je, u skladu sa međunarodnim ugovorima i
drugim međunarodnopravnim aktima koji se zaključuju radi izvršavanja
međunarodnih ugovora, potrebna dozvola, kao i za prevoze pothlađenog
voća i svežih pečurki, izdvajaju se pojedinačne dozvole do broja koji
je bio izdvojen u prethodnom periodu oktobar-oktobar, osim u slučaju
potrebe za izdvajanjem pojedinačnih dozvola u kontingentu koji nije
izdvajan u prethodnom periodu.
Dodeljene pojedinačne dozvole iz st. 1. i 2. ovog člana ne mogu se koristiti u druge svrhe.
Ako
broj pojedinačnih dozvola iz stava 2. ovog člana tokom godine ne
zadovoljava potrebe za prevozom, Ministarstvo od pojedinačnih dozvola
iz stava 1. ovog člana može izdvojiti dodatni broj dozvola.
Ako
se broj izdvojenih dozvola iz stava 1. ovog člana ne raspodeli u
potpunosti u izdvojenom kvartalu, preostali broj tih dozvola vraća se u
pojedinačne dozvole.
Član 6
Opšti deo plana raspodele sadrži podatke o:
1) broju pojedinačnih dozvola po kontingentima sa naznakom kontingenta kritičnih dozvola;
2) broju dozvola iz člana 5. st. 1. i 2. ove uredbe;
3) obaveznom broju kombinovanih prevoza u skladu sa odredbama člana 10. ove uredbe;
4)
rokovima za korišćenje pojedinačnih dozvola dodeljenih prevozniku,
nakon kojih je prevoznik u obavezi da preuzete dozvole vrati
Ministarstvu;
5) broju CEMT i vremenskih dozvola po kontingentima;
6)
broju za koji se umanjuje broj pojedinačnih kritičnih dozvola u fiksnom
delu pojedinačnog plana nakon raspodele CEMT dozvola, odnosno
pojedinačnih nekritičnih dozvola u fiksnom delu pojedinačnog plana
nakon raspodele CEMT dozvole za koju ne postoji teritorijalno
ograničenje jedne ili više država kao i fiksnom delu pojedinačnog plana
pojedinačnih dozvola nakon raspodele vremenskih dozvola;
7)
odnosu razlike zbira dozvola iz člana 5. ove uredbe i broja dozvola iz
člana 13. stav 4. ove uredbe i preliminarnog kontingenta pojedinačnih
dozvola za narednu godinu i razlike ukupnog broja dozvola iz člana 13.
stav 4. ove uredbe i broja dozvola u fiksnom delu pojedinačnog plana u
godini utvrđivanja prethodnog plana raspodele;
8) preostalom broju dozvola za raspodelu promenljivog dela godišnjih kontingenata dozvola na dan donošenja Opšteg dela plana;
9) listama efikasnosti;
10) listama raspodela;
11) listama čekanja;
12)
broju za koji se umanjuje broj teretnih vozila za utvrđivanje
pojedinačnog plana vremenskih dozvola nakon raspodele CEMT dozvola,
odnosno pojedinačnih dozvola nakon raspodele CEMT i vremenskih dozvola;
13) broju i kategoriji teretnih vozila za koji
se umanjuje broj teretnih vozila za utvrđivanje pojedinačnog plana CEMT
i vremenskih dozvola;
14) posebnim uslovima dodele i korišćenja dozvola;
15) potrebnom broju vožnji efikasnom vremenskom dozvolom u vezi sa državom za koju važi vremenska dozvola;
16)
potrebnom broju vožnji efikasnom CEMT dozvolom za koju ne postoji
teritorijalno ograničenje od strane jedne ili više država u vezi sa
državom za koju ne postoji teritorijalno ograničenje;
17)
najvećem broju pojedinačnih dozvola po teretnom vozilu i ukupno po
zahtevanom kontingentu koji može biti raspodeljen prevozniku u skladu
sa članom 24. st. 5. i 6. ove uredbe.
III POSEBNI KRITERIJUMI ZA UTVRĐIVANJE POJEDINAČNOG PLANA RASPODELE
Član 7
Pojedinačni plan raspodele utvrđuje se prema sledećim posebnim kriterijumima:
1) pravilno korišćenje pojedinačnih dozvola odnosno efikasno korišćenje CEMT i vremenskih dozvola;
2) kvalitet voznog parka;
3) korišćenje kombinovanog prevoza.
Član 8
Pravilno
iskorišćena pojedinačna dozvola je dozvola u koju su uneti tačni podaci
koji nisu brisani ni menjani, koja je korišćena teretnim vozilom koje
se nalazi u voznom parku prevoznika u trenutku korišćenja dozvole kome
je ta dozvola dodeljena, na propisan način prema nameni, koja nije
korišćena za prevoze koji su liberalizovani u skladu sa međunarodnim
ugovorima i drugim međunarodnopravnim aktima koji se zaključuju radi
izvršavanja međunarodnih ugovora, koja nije ustupljena drugom
prevozniku, koja je korišćena u skladu sa posebnim uslovima iz člana 6.
tačka 14) ove uredbe i koja je vraćena zajedno sa odgovarajućom
dokumentacijom.
Kriterijum iz člana 7. tačka
1) ove uredbe primenjuje se utvrđivanjem broja pravilno iskorišćenih
pojedinačnih dozvola, odnosno utvrđivanjem efikasnosti korišćenja CEMT
i vremenskih dozvola.
Kriterijum pravilnog
korišćenja pojedinačnih dozvola primenjuje se tako što se za svakog
prevoznika utvrdi broj pravilno iskorišćenih pojedinačnih dozvola
posebno za svaki kontingent u periodu oktobar-oktobar, ne računajući
dozvole iskorišćene teretnim vozilima u zakupu.
Kriterijum
efikasnosti korišćenja vremenskih dozvola primenjuje se tako što se za
svaku vremensku dozvolu utvrđuje broj obavljenih vožnji u periodu
januar-oktobar, ne računajući vožnje obavljene teretnim vozilima u
zakupu.
Kriterijum efikasnosti korišćenja
CEMT dozvola primenjuje se tako što se za svaku CEMT dozvolu utvrđuje
ukupan broj bodova, i to sabiranjem broja bodova za svaku obavljenu
vožnju u periodu januar-oktobar, ne računajući vožnje obavljene
teretnim vozilima u zakupu.
Broj bodova za
obavljenu vožnju CEMT dozvolom zavisi od udaljenosti države utovara i
istovara, kritičnosti odgovarajućih kontingenata pojedinačnih dozvola
potrebnih da bi se obavila ta vožnja i vrste vožnje (bilateralna, treća
država, vožnja nenatovarenog teretnog vozila koja je u vezi sa vožnjom
natovarenog teretnog vozila).
Ministarstvo
najkasnije do kraja tekuće godine utvrđuje broj bodova za obavljene
vožnje koji će biti primenjen prilikom utvrđivanja efikasnosti
korišćenja CEMT dozvola za narednu godinu i taj broj bodova objavljuje
na način iz člana 29. stav 1. ove uredbe.
Ministarstvo
u toku godine vrši izmene broja bodova za obavljene vožnje utvrđenog u
skladu sa stavom 7. ovog člana u slučaju da se prevoz za i iz neke
države može obaviti bez dozvola, uključujući i tranzit kroz druge
države. Izmenjen broj bodova za obavljene vožnje primenjuje se od
narednog dana od dana objavljivanja.
Prilikom
primene kriterijuma iz stava 2. ovog člana vrši se uporedna provera
korišćenja svih vrsta dozvola na osnovu podataka iz službenih
evidencija Ministarstva iz člana 28. ove uredbe.
Član 9
Kriterijum
iz člana 7. tačka 2) ove uredbe primenjuje se tako što se za svako
teretno vozilo sa izvodom licence za prevoz iz voznog parka prevoznika,
osim za teretna vozila koja se koriste na osnovu ugovora o zakupu,
određuje sledeći broj bodova:
1) "EVRO VI bezbedno" vozilo i više kategorije - 12 bodova;
2) "EVRO V bezbedno" vozilo i "EVRO EEV bezbedno" vozilo - deset bodova;
3) "EVRO IV bezbedno" vozilo - sedam bodova;
4) "EVRO III bezbedno" vozilo - šest bodova;
5) "zelenije i bezbedno" vozilo - četiri boda;
6) "zeleno" vozilo - dva boda;
7) "vozilo" koje je proizvedeno pre manje od 15 godina - jedan bod;
8) "vozilo" koje je proizvedeno pre više od 15 godina - 0,5 bodova.
Ako
uz teretno vozilo "zelenije i bezbedno" ili teretno vozilo više
kategorije prevoznik ima priključno vozilo sa odgovarajućom potvrdom
uređenom propisom kojim se uređuju tehnički i tehničko-eksploatacioni
uslovi koje mora ispunjavati teretno vozilo ili skup vozila kojima se
obavlja prevoz tereta u drumskom saobraćaju i obrascima potvrda o
ispunjavanju ovih uslova (u daljem tekstu: Pravilnik), dodaje se još
jedan bod.
Bodovi utvrđeni na način iz st. 1.
i 2. ovog člana, u zavisnosti od nosivosti teretnog vozila, osim za
teretna vozila za prevoz putničkih automobila, teretna vozila namenjena
za vuču poluprikolice i teretna vozila za prevoz konfekcije, umanjuju
se na sledeći način:
1) za teretna vozila nosivosti veće od 12 tona - 40%;
2) za teretna vozila nosivosti veće od 3,5 tona - 80%;
3) za teretna vozila nosivosti manje od 3,5 tona - 100%.
Za
teretna vozila specijalne namene odnosno sa specijalnom nadgradnjom
(hladnjača, teretno vozilo za prevoz putničkih automobila i konfekcije,
cisterna za prevoz hrane, hemikalija i praškaste robe, teretno vozilo
za prevoz životinja), bodovi utvrđeni na način iz st. 1-3. ovog člana
uvećavaju se za 10%.
Kriterijum kvaliteta
voznog parka za dodelu CEMT dozvola primenjuje se tako što se
prevozniku utvrđuje broj teretnih i priključnih vozila prema
kategorijama iz Pravilnika. U broj teretnih i priključnih vozila ne
uračunavaju se vozila koja se koriste na osnovu ugovora o zakupu. Dva
teretna vozila sa sopstvenom nosivošću računaju se kao jedno ako uz ta
teretna vozila nema odgovarajućih priključnih vozila. U broj teretnih
vozila ne uračunavaju se teretna vozila sa specijalnom nadgradnjom
kiper.
Kriterijum kvaliteta voznog parka za
dodelu vremenskih dozvola primenjuje se tako što se prevozniku utvrđuje
broj teretnih i priključnih vozila prema kategorijama iz Pravilnika od
kojih je oduzet broj teretnih vozila, utvrđen u članu 6. tačka 12) ove
uredbe, nakon raspodele CEMT dozvola. U broj teretnih i priključnih
vozila ne uračunavaju se vozila koja se koriste na osnovu ugovora o
zakupu. U broj teretnih vozila uračunavaju se teretna vozila sa
specijalnom nadgradnjom kiper samo za kontingente vremenskih dozvola
susednih država.
Kriterijum kvaliteta voznog
parka za dodelu promenljivog dela pojedinačnih dozvola iz člana 12.
stav 6. ove uredbe primenjuje se tako što se prevozniku utvrđuje broj
teretnih i priključnih vozila prema kategorijama iz Pravilnika po
svakom kontingentu pojedinačne dozvole.
Član 10
Kriterijum
iz člana 7. tačka 3) ove uredbe utvrđuje se tako što se prilikom
utvrđivanja plana raspodele odnosno revizije odredi broj kombinovanih
prevoza koje će prevoznik morati da obavi da bi ostvario pravo na
korišćenje broja dozvola iz određenog kontingenta utvrđenog planom
raspodele. Ako prevoznik ostvari manji broj kombinovanih prevoza, za
toliko procenata mu se umanjuje broj dozvola iz člana 13. stav 1. ove
uredbe, a najviše za 50% od broja dozvola iz člana 13. stav 1. ove
uredbe utvrđenih u pojedinačnom planu.
IV NAČIN UTVRĐIVANJA POJEDINAČNOG PLANA RASPODELE
Član 11
Pojedinačni plan raspodele čine pojedinačni planovi raspodele prevoznika.
Utvrđivanju pojedinačnog plana raspodele prethodi utvrđivanje predloga pojedinačnog plana raspodele prevoznika.
Pojedinačni planovi sastoje se od utvrđenog broja pojedinačnih, vremenskih i CEMT dozvola.
Utvrđivanje pojedinačnog plana raspodele obuhvata i tri revizije tog plana, koje Ministarstvo vrši u toku kalendarske godine.
Revizije
pojedinačnog plana čine sastavni deo pojedinačnog plana raspodele i
služe radi provere dinamike korišćenja dozvola i za raspodelu
pojedinačnih dozvola u toku važenja pojedinačnog plana.
Član 12
Pojedinačne
dozvole koje su ostale posle izdvajanja broja dozvola određenog članom
5. ove uredbe, dele se na dva dela: fiksni i promenljivi.
Vremenske i CEMT dozvole dele se na dva dela: fiksni i promenljivi.
Fiksni
deo iz stava 1. ovog člana čini određen broj dozvola iz preliminarnog
godišnjeg kontingenta pojedinačnih dozvola koje se određuju na osnovu
ukupnog broja dozvola koje su prevoznici pravilno iskoristili u periodu
oktobar-oktobar i opšteg dela plana raspodele, a u koje se ne računaju
dozvole dodeljene na osnovu korišćenja kombinovanog prevoza i dozvole
iz člana 5. i člana 24. stav 14. ove uredbe.
Fiksni
deo godišnjih kontingenata vremenskih dozvola čini određeni broj
dozvola sa liste efikasnosti korišćenja vremenskih dozvola u periodu
januar-oktobar, određen opštim delom plana raspodele za narednu godinu.
Fiksni deo godišnjih kontingenata CEMT dozvola
čini određeni broj dozvola sa liste efikasnosti korišćenja CEMT dozvola
koje su prevoznici efikasno iskoristili u periodu januar-oktobar.
Promenljivi
deo iz stava 1. ovog člana čini određen broj pojedinačnih dozvola iz
konačnog godišnjeg kontingenta pojedinačnih dozvola, kao i pojedinačne
dozvole koje prevoznici nisu preuzeli ili iskoristili, odnosno nisu
pravilno iskoristili, pojedinačne dozvole dobijene umanjenjem fiksnog
dela iz stava 3. ovog člana utvrđenog u skladu sa ovom uredbom i
pojedinačne dozvole iz člana 5. stav 5. ove uredbe.
Promenljivi
deo godišnjih kontingenata vremenskih dozvola iz stava 2. ovog člana
čine preostale vremenske dozvole nakon utvrđivanja fiksnog dela
godišnjih kontingenata vremenskih dozvola.
Promenljivi
deo godišnjih kontingenata CEMT dozvola iz stava 2. ovog člana čine
preostale CEMT dozvole nakon utvrđivanja fiksnog dela godišnjih
kontingenata CEMT dozvola.
Član 13
Broj
dozvola koji je prevoznik u skladu sa članom 8. stav 1. ove uredbe
iskoristio u periodu oktobar-oktobar, umanjen u skladu sa st. 2-4. ovog
člana, članom 14. i članom 17. stav 3. ove uredbe, Ministarstvo
raspodeljuje prevozniku u fiksni deo pojedinačnog plana.
Ako
prevoznik razduži neiskorišćenu ali overenu ili oštećenu ali
neiskorišćenu pojedinačnu dozvolu iz određenog kontingenta ili obavesti
Ministarstvo o gubitku te pojedinačne dozvole, broj dozvola koji je
prevoznik u skladu sa članom 8. stav 1. ove uredbe iskoristio u periodu
oktobar-oktobar, dodatno se umanjuje za dve dozvole iz tog kontingenta.
Broj dozvola koji je prevoznik u skladu sa
članom 8. stav 1. ove uredbe iskoristio u periodu oktobar-oktobar,
umanjuje se srazmerno umanjenju broja bodova za kvalitet voznog parka,
u odnosu na broj bodova utvrđen prilikom utvrđivanja prethodnog plana
raspodele odnosno na revizijama godišnjeg plana raspodele, čime se u
ukupnom broju umanjenih dozvola uzima u obzir broj već umanjenih
dozvola prilikom utvrđivanja revizija prethodnog plana raspodele.
Broj
dozvola koji je prevoznik u skladu sa članom 8. stav 1. ove uredbe
iskoristio u periodu oktobar-oktobar, prethodno umanjen u skladu sa st.
2. i 3. ovog člana, umanjuje se za broj dozvola za koje se u skladu sa
članom 8. stav 9. ove uredbe utvrdi da je prevoznik obavio prevoz
korišćenjem CEMT ili vremenske dozvole.
Član 14
Ukoliko
je broj pojedinačnih dozvola u određenom preliminarnom kontingentu za
narednu godinu manji od zbira dozvola iz člana 5. ove uredbe i ukupnog
broja dozvola iz člana 13. stav 4. ove uredbe, prevoznicima čiji je
broj dozvola na tom kontingentu utvrđen članom 13. stav 4. ove uredbe
veći od utvrđenog fiksnog dela pojedinačnog plana u godini utvrđivanja
prethodnog plana raspodele, broj dozvola iz člana 13. stav 4. ove
uredbe umanjuje se srazmerno odnosu utvrđenom u članu 6. tačka 7) ove
uredbe.
Ukoliko je odnos utvrđen u članu 6.
tačka 7) ove uredbe veći od jedan, prevoznicima se ukupan broj dozvola
iz člana 13. stav 4. ove uredbe, koje su preostale nakon umanjenja iz
stava 1. ovog člana, umanjuje srazmerno odnosu razlike zbira dozvola iz
člana 5. ove uredbe i broja dozvola iz člana 13. stav 4. ove uredbe,
umanjenog u skladu sa stavom 1. ovog člana i preliminarnog kontingenta
pojedinačnih dozvola za narednu godinu i broja dozvola iz člana 13.
stav 4. ove uredbe.
Član 15
Promenljivi
deo pojedinačnih dozvola iz člana 12. stav 6. ove uredbe nije deo
pojedinačnog plana raspodele za tekuću godinu i prevoznici ih
preuzimaju u skladu sa čl. 24. i 25. ove uredbe.
Član 16
Fiksni deo plana raspodele CEMT i vremenskih dozvola po kontingentima utvrđuje se na osnovu lista efikasnosti.
Vremenska
dozvola sa liste efikasnosti koju je prevoznik koristio najmanje dva
meseca u periodu januar-oktobar i kojom je obavljen najmanje broj
vožnji iz člana 6. tačka 15) ove uredbe, svedeno na broj dana
korišćenja, može se dodeliti istom prevozniku pod uslovom da su
ispunjeni uslovi iz stava 4. ovog člana i da je prevoznik u skladu sa
zakonom i članom 22. stav 3. ove uredbe podneo zahtev za utvrđivanje
pojedinačnog plana vremenskih dozvola.
CEMT
dozvola sa liste efikasnosti koju je prevoznik koristio najmanje dva
meseca u periodu januar-oktobar za koju je utvrđeno 80 i više bodova,
svedeno na broj dana korišćenja, dodeljuje se istom prevozniku pod
uslovom da su ispunjeni uslovi iz stava 4. ovog člana i da je prevoznik
u skladu sa zakonom i članom 22. stav 4. ove uredbe podneo zahtev za
utvrđivanje pojedinačnog plana CEMT dozvola.
Prevozniku
se ponovo dodeljuje dozvola iz st. 2. i 3. ovog člana, pod uslovom da
prevoznik raspolaže po dozvoli najmanje brojem pojedinačnih dozvola u
fiksnom delu pojedinačnog plana u skladu sa članom 6. tačka 6) ove
uredbe, odnosno brojem teretnih vozila u skladu sa članom 6. tačka 13)
ove uredbe, uzimajući kao merodavan manji broj teretnih vozila po
dozvoli, određen za utvrđivanje plana raspodele u godini utvrđivanja
prethodnog plana raspodele ili za godinu za koju se utvrđuje plan.
Broj
teretnih vozila iz člana 6. tačka 13) ove uredbe za godinu za koju se
utvrđuje plan raspodele može biti najviše 10% veći od broja teretnih
vozila iz člana 6. tačka 13) ove uredbe u godini utvrđivanja prethodnog
plana raspodele. U slučaju da prevoznik ne raspolaže propisanim brojem
pojedinačnih dozvola u pojedinačnom planu raspodele u skladu sa članom
6. tačka 6) ove uredbe, prevozniku se ponovo dodeljuje CEMT dozvola iz
stava 3. ovog člana, a umanjivanje do propisanog broja pojedinačnih
dozvola se vrši sukcesivno prilikom utvrđivanja pojedinačnog plana u
narednim godinama.
U slučaju da efikasna CEMT
dozvola iz stava 3. ovog člana određenog kontingenta ne može biti
dodeljena istom prevozniku zbog smanjenja broja CEMT dozvola u tom
kontingentu, Ministarstvo može dodeliti prevozniku CEMT dozvolu iz
promenljivog dela plana nekog drugog kontingenta koja važi za teretna
vozila iste ili više kategorije.
U slučaju da
efikasnom CEMT dozvolom iz stava 3. ovog člana, za koju ne postoji
teritorijalno ograničenje od strane jedne ili više država, prevoznik
nije obavio najmanje broj vožnji iz člana 6. tačka 16) ove uredbe,
Ministarstvo može dodeliti prevozniku drugu CEMT dozvolu iz
promenljivog dela plana nekog drugog kontingenta koja važi za teretna
vozila iste ili više kategorije pod uslovom da prevoznik raspolaže
brojem teretnih vozila iz stava 4. ovog člana.
Broj
vožnji iz člana 6. tačka 16) ove uredbe koji se primenjuje na stav 7.
ovog člana ne može biti veći od broja za koji se umanjuje broj
pojedinačnih dozvola u pojedinačnom planu raspodele nakon
raspodeljivanja CEMT dozvola iz člana 6. tačka 6) ove uredbe.
U
slučaju da je ukupan broj efikasnih CEMT dozvola određenog kontingenta
veći od ukupnog broja CEMT dozvola određenog kontingenta za narednu
godinu, Ministarstvo prevoznicima koji podnesu zahtev za utvrđivanje
pojedinačnog plana CEMT dozvola u skladu sa zakonom i članom 22. stav
4. ove uredbe i zahtev za preuzimanje multilateralnih CEMT dozvola u
skladu sa podzakonskim aktom iz člana 27. ove uredbe ponovo dodeljuje
CEMT dozvolu određenog kontingenta pomoću odgovarajuće liste formirane
rangiranjem po količniku broja teretnih vozila određene kategorije iz
voznog parka prevoznika i broja teretnih vozila koja mogu koristiti
CEMT dozvolu određenog kontingenta.
Ministarstvo,
najkasnije zaključno sa julskom revizijom tekuće godine, utvrđuje
godišnje kontingente CEMT dozvola za narednu godinu i objavljuje ih na
način iz člana 29. stav 1. ove uredbe.
Podaci
iz stava 10. ovog člana mogu se naknadno promeniti ukoliko Međunarodni
transportni forum promeni elemente za utvrđivanje godišnjih
kontingenata CEMT dozvola ili se značajno promene uslovi za obavljanje
međunarodnog prevoza tereta u drumskom saobraćaju (uslovi za pristup
tržištu međunarodnog prevoza tereta u drumskom saobraćaju).
Član 17
Promenljivi
deo pojedinačnog plana CEMT i vremenskih dozvola utvrđuje Ministarstvo
u skladu sa članom 6. tač. 6) i 12) ove uredbe i primenom kriterijuma
iz člana 7. tač. 1) i 2) ove uredbe.
Prevozniku
koji vremenskom i CEMT dozvolom nije ostvario efikasnost propisanu
članom 16. st. 2. i 3. ove uredbe, ili vremenskom dozvolom nije obavio
broj vožnji propisan iz člana 6. tačka 15) ove uredbe, ne utvrđuje se
promenljivi deo pojedinačnog plana iz stava 1. ovog člana, za dozvolu
iz tog kontingenta, odnosno odgovarajućeg teritorijalnog ograničenja.
Za
dodelu CEMT i vremenske dozvole iz stava 1. ovog člana, osim u
slučajevima iz člana 16. st. 6. i 7. ove uredbe, vrši se umanjenje
broja pojedinačnih dozvola iz člana 13. stav 4. ove uredbe, umanjenog u
skladu sa članom 14. ove uredbe, brojem dozvola iz člana 6. tačka 6)
ove uredbe.
Za dodelu CEMT i vremenskih
dozvola prevozniku se od ukupnog broja teretnih vozila određene
kategorije, za svaku dodeljenu CEMT ili vremensku dozvolu, umanjuje
broj teretnih vozila određene kategorije iz člana 6. tačka 13) ove
uredbe.
Prevozniku se može dodeliti najviše
broj CEMT dozvola koji je jednak količniku broja teretnih vozila
odgovarajuće kategorije iz voznog parka prevoznika i broja teretnih
vozila iz člana 6. tačka 13) ove uredbe, kao i broja pojedinačnih
dozvola iz člana 13. stav 4. ove uredbe, umanjenog u skladu sa članom
14. ove uredbe, u skladu sa članom 6. tačka 6) ove uredbe.
Prevozniku
se može dodeliti najviše broj vremenskih dozvola koji je jednak
količniku broja teretnih vozila odgovarajuće kategorije iz voznog parka
prevoznika i broja teretnih vozila iz člana 6. tačka 13) ove uredbe,
kao i broja pojedinačnih dozvola iz člana 13. stav 4. ove uredbe,
umanjenog u skladu sa članom 14. ove uredbe, u skladu sa članom 6.
tačka 6) ove uredbe.
U skladu sa čl. 8. i 9.
ove uredbe, Ministarstvo sačinjava liste raspodela u skladu sa st. 2-6.
ovog člana, kao i liste čekanja.
Član 18
Ako
prevozniku nije ponovo raspodeljena vremenska ili CEMT dozvola,
prilikom utvrđivanja narednog plana raspodele, fiksni deo pojedinačnog
plana iz člana 13. stav 1. ove uredbe tom prevozniku ne uvećava se za
broj pojedinačnih dozvola, umanjenih u skladu sa članom 17. stav 3. ove
uredbe prilikom utvrđivanja prethodnog plana raspodele.
Prevozniku se u pojedinačni plan CEMT dozvola može raspodeliti najviše do 3% od ukupnog broja CEMT dozvola.
Vremenske, odnosno CEMT dozvole se ne preuzimaju u narednoj godini u sledećim slučajevima:
1)
u slučaju da se na osnovu službenih evidencija iz člana 28. ove uredbe
utvrdi da prevoznik nije razdužio odgovarajući primerak kopije listova
iz dnevnika putovanja CEMT dozvole do poslednjeg dana u mesecu za
prethodni kalendarski mesec zajedno sa izveštajem;
2)
(brisana)
3)
u slučaju da se na osnovu službenih evidencija iz člana 28. ove uredbe
utvrdi da prevoznik nije razdužio CEMT ili vremensku dozvolu u roku od
deset dana od dana prijema rešenja o oduzimanju CEMT ili vremenske
dozvole;
4) u slučaju da se na osnovu
službenih evidencija iz člana 28. ove uredbe utvrdi da je prevoznik
prijavio netačne podatke prilikom razduženja listova iz dnevnika
putovanja CEMT dozvole, odnosno izveštaja ili listova iz dnevnika
putovanja vremenske dozvole.
Vremenske,
odnosno CEMT dozvole se ne preuzimaju u tekućoj i naredne dve godine u
slučaju da se na osnovu službenih evidencija iz člana 28. ove uredbe
utvrdi da je prevoznik razdužio CEMT dozvolu, kopiju lista iz dnevnika
putovanja CEMT dozvole, vremensku ili pojedinačnu dozvolu za koju se
utvrdi da je falsifikat ili nadležni organ druge države dostavi CEMT
dozvolu, kopiju lista iz dnevnika putovanja CEMT dozvole, vremensku ili
pojedinačnu dozvolu za koju se utvrdi da je falsifikat, odnosno ako se
za CEMT dozvolu, kopiju lista iz dnevnika putovanja CEMT dozvole,
vremensku ili pojedinačnu dozvolu utvrdi da nije dodeljena prevozniku
ili u slučaju da prevoznik podnese zahtev za razduženje CEMT dozvole,
kopije lista iz dnevnika putovanja CEMT dozvole, vremensku ili
pojedinačnu dozvolu koju je već razdužio.
U slučaju iz stava 3. tačka 3) i stava 4. ovog člana Ministarstvo donosi rešenje o nepreuzimanju vremenskih i CEMT dozvola.
Rešenje iz stava 5. ovog člana je konačno.
Član 19
Predlog
pojedinačnog plana prevoznika iz člana 11. stav 2. ove uredbe, liste
efikasnosti i predlog lista raspodela javni su i Ministarstvo ih
objavljuje na način iz člana 29. stav 1. ove uredbe.
Prevoznik
u roku od sedam dana od dana objavljivanja predloga pojedinačnog plana
može da daje primedbe na objavljene podatke iz člana 30. tač. 1)-6) ove
uredbe, odnosno može da podnese izjavu o odustajanju od određenog broja
dozvola po kontingentima.
U roku od sedam
dana od dana isteka roka iz stava 2. ovog člana, Ministarstvo razmatra
primedbe i utvrđuje plan raspodele najkasnije do 25. decembra tekuće
godine.
Utvrđeni pojedinačni plan, liste
efikasnosti, liste raspodela i liste čekanja Ministarstvo objavljuje na
način iz člana 29. stav 1. ove uredbe.
Član 20
Zahtev
za reviziju pojedinačnog plana iz člana 11. st. 4. i 5. ove uredbe
podnosi se za preostali period do kraja godine, na obrascu iz člana 22.
stav 2. ove uredbe.
Zahtev za reviziju
pojedinačnog plana iz stava 1. ovog člana podnosi prevoznik koji nije
podneo zahtev za utvrđivanje plana raspodele.
Izuzetno
od stava 2. ovog člana, u slučaju da Ministarstvo utvrdi i razmeni novi
godišnji kontingent pojedinačnih dozvola i/ili novu vrstu pojedinačne
dozvole tokom tekuće godine, zahtev iz stava 1. ovog člana mogu podneti
svi prevoznici.
Zahtev za aprilsku reviziju pojedinačnog plana podnosi prevoznik iz stava 2. ovog člana od 1. do 10. marta tekuće godine.
Zahtev za julsku reviziju pojedinačnog plana podnosi prevoznik iz stava 2. ovog člana od 1. do 10. juna tekuće godine.
Zahtev za oktobarsku reviziju pojedinačnog plana podnosi prevoznik iz stava 2. ovog člana od 1. do 10. septembra tekuće godine.
Ministarstvo
pre vršenja revizije objavljuje, na način iz člana 29. stav 1. ove
uredbe, podatke iz člana 30. tač. 1) i 2) ove uredbe.
Prevoznik
u roku od sedam dana od dana stavljanja na uvid podataka iz stava 7.
ovog člana može da daje primedbe, odnosno može da podnese izjavu o
odustajanju od određenog broja dozvola po kontingentima.
U
roku od sedam dana od dana isteka roka iz stava 8. ovog člana,
Ministarstvo razmatra primedbe i utvrđuje reviziju pojedinačnog plana
najkasnije do 5. aprila, odnosno do 5. jula, odnosno do 5. oktobra
tekuće godine.
Ministarstvo objavljuje utvrđenu reviziju pojedinačnog plana na način iz člana 29. stav 1. ove uredbe.
Član 21
Prilikom
aprilske, odnosno julske, odnosno oktobarske revizije, Ministarstvo
prevozniku raspodeljuje u fiksni deo pojedinačnog plana onoliki broj
pojedinačnih dozvola koliki mu je ostao u pojedinačnom planu, a najviše
75%, odnosno 50%, odnosno 25% od fiksnog dela pojedinačnog plana
utvrđenog planom raspodele na osnovu broja preuzetih dozvola.
U broj preuzetih dozvola iz stava 1. ovog člana ne računaju se vraćene pojedinačne dozvole koje nisu iskorišćene.
Prilikom
revizija iz stava 1. ovog člana prevoznicima se utvrđuje promenljivi
deo pojedinačnog plana ostvaren do revizije, odnosno između dve
revizije, na način iz člana 24. ove uredbe.
Broj
dozvola koji se utvrđuje kao promenljivi deo pojedinačnog plana
prilikom utvrđivanja revizija plana raspodele jednak je broju dozvola
koje je prevoznik preuzeo u skladu sa članom 24. st. 5-7. ove uredbe.
Utvrđivanje
promenljivog dela pojedinačnog plana ne vrši se za prevoznike kojima je
na reviziji godišnjeg plana raspodele umanjen fiksni deo pojedinačnog
plana u skladu sa stavom 1. ovog člana i za prevoznike sa utvrđenim i
nepreuzetim pojedinačnim planom raspodele koji su na raspodeljivanom
kontingentu do revizije, odnosno između dve revizije, određene
pojedinačne dozvole vratili suprotno članu 8. stav 1. ove uredbe.
Ako
se utvrdi da je prevoznik prijavio netačne podatke ili ako prevoznik u
propisanom roku nije prijavio promene u voznom parku, fiksni deo
pojedinačnog plana iz člana 13. stav 1. ove uredbe za tekuću godinu
umanjuje mu se za 30%.
V SADRŽINA I OBRAZAC ZAHTEVA ZA UTVRĐIVANJE POJEDINAČNOG PLANA I REVIZIJE
Član 22
Pojedinačni
plan raspodele pojedinačnih dozvola utvrđuje se na osnovu zahteva
prevoznika u elektronskom obliku podnetog u skladu sa zakonom i
kriterijumima iz člana 7. ove uredbe, na obrascu zahteva datom u
Prilogu 1, koji je odštampan uz ovu uredbu i čini njen sastavni deo.
Revizija
pojedinačnog plana raspodele pojedinačnih dozvola iz člana 11. stav 1.
ove uredbe utvrđuje se na osnovu zahteva prevoznika u elektronskom
obliku podnetog na obrascu datom u Prilogu 1, koji je odštampan uz ovu
uredbu i čini njen sastavni deo.
Zahtev za
utvrđivanje pojedinačnog plana raspodele vremenskih dozvola iz člana
11. stav 3. ove uredbe podnosi prevoznik u elektronskom obliku na
obrascu datom u Prilogu 2, koji je odštampan uz ovu uredbu i čini njen
sastavni deo.
Zahtev za utvrđivanje
pojedinačnog plana CEMT dozvola iz člana 11. stav 3. ove uredbe podnosi
prevoznik u elektronskom obliku na obrascu datom u Prilogu 3, koji je
odštampan uz ovu uredbu i čini njen sastavni deo.
VI NAČIN UTVRĐIVANJA KRITIČNOSTI KONTINGENTA DOZVOLA
Član 23
Na
osnovu broja pojedinačnih dozvola utvrđenih u skladu sa članom 13. stav
4. ove uredbe, Ministarstvo određuje koji kontingenti pojedinačnih
dozvola zadovoljavaju ili ne zadovoljavaju potrebe prevoznika.
Za
kontingent pojedinačnih dozvola iz stava 1. ovog člana za koji se
utvrdi da broj dozvola utvrđen članom 13. stav 4. ove uredbe iznosi
više od 80% preliminarnog kontingenta za narednu godinu, Ministarstvo
prilikom utvrđivanja godišnjeg plana raspodele proglašava da ne
zadovoljava potrebe prevoznika, odnosno određuje da je kontingent
kritičan.
VII POSTUPAK I NAČIN PREUZIMANJA DOZVOLA
Član 24
Prevoznik
u toku godine prema svojim potrebama podnosi Ministarstvu zahtev za
preuzimanje pojedinačnih dozvola iz pojedinačnog plana na obrascu
propisanom podzakonskim aktom iz člana 27. ove uredbe, zaključno sa 30.
novembrom tekuće godine.
Zahtev iz stava 1.
ovog člana sadrži broj i vrstu pojedinačnih dozvola za svaki od
kontingenata za koji je utvrđen pojedinačni plan.
Pre
odlučivanja o preuzimanju pojedinačnih dozvola iz fiksnog, odnosno
promenljivog pojedinačnog plana na osnovu zahteva iz stava 1. ovog
člana, Ministarstvo prevozniku utvrđuje: broj pojedinačnih dozvola u
pojedinačnom planu i broj već dodeljenih pojedinačnih dozvola, odnosno
broj pravilno iskorišćenih pojedinačnih dozvola, odnosno broj
kombinovanih prevoza, odnosno ispunjavanje uslova iz člana 6. tač. 4),
14) i 17) ove uredbe.
Prevoznik sa utvrđenim
pojedinačnim planom raspodele jednovremeno može preuzeti najviše 20%
dozvola iz pojedinačnog plana, a ne više od broja utvrđenog
pojedinačnim planom.
Pojedinačne dozvole iz člana 12. stav 6. ove uredbe prevoznik može jednovremeno preuzeti, po teretnom vozilu:
1)
najviše do dve pojedinačne dozvole iz određenog kontingenta u slučaju
da broj dozvola iz člana 12. stav 6. ove uredbe iznosi više od 50%
razmenjenog broja dozvola uzimajući u obzir preostali vremenski period
do isteka važnosti preliminarnog, odnosno konačnog kontingenta, a ne
manje od jedne dozvole po vozilu;
2) najviše
do jedne pojedinačne dozvole iz određenog kontingenta u slučaju da broj
dozvola iz člana 12. stav 6. ove uredbe iznosi više od 30% razmenjenog
broja dozvola uzimajući u obzir preostali vremenski period do isteka
važnosti preliminarnog, odnosno konačnog kontingenta, a ne manje od 0,5
dozvola po vozilu;
3) najviše do 0,5
pojedinačne dozvole iz određenog kontingenta u slučaju da broj dozvola
iz člana 12. stav 6. ove uredbe iznosi više od 20% razmenjenog broja
dozvola uzimajući u obzir preostali vremenski period do isteka važnosti
preliminarnog, odnosno konačnog kontingenta, a ne manje od 0,3 dozvole
po vozilu;
4) najviše do 0,2 pojedinačne
dozvole iz određenog kontingenta u slučaju da broj dozvola iz člana 12.
stav 6. ove uredbe iznosi više od 10% razmenjenog broja dozvola
uzimajući u obzir preostali vremenski period do isteka važnosti
preliminarnog, odnosno konačnog kontingenta, a ne manje od 0,1 dozvole
po vozilu;
5) 0,1 pojedinačne dozvole iz
određenog kontingenta u slučaju da broj dozvola iz člana 12. stav 6.
ove uredbe iznosi manje od 10% razmenjenog broja dozvola uzimajući u
obzir preostali vremenski period do isteka važnosti preliminarnog,
odnosno konačnog kontingenta.
Ukupan broj
pojedinačnih dozvola koji prevoznik može da preuzme, ukoliko je broj
pojedinačnih dozvola iz člana 12. stav 6. ove uredbe manji od:
1) 100 pojedinačnih dozvola, iznosi najviše do pet pojedinačnih dozvola po prevozniku;
2) 50 pojedinačnih dozvola, iznosi najviše do tri pojedinačne dozvole po prevozniku;
3) 30 pojedinačnih dozvola, iznosi najviše do dve pojedinačne dozvole po prevozniku;
4) deset pojedinačnih dozvola, iznosi najviše do jedne pojedinačne dozvole po prevozniku.
Prevoznik
iz stava 4. ovog člana, koji nije preuzeo pojedinačne dozvole utvrđene
pojedinačnim planom, pored broja dozvola iz stava 4. ovog člana, može
istovremeno preuzeti i broj dozvola utvrđen u skladu sa st. 5. i 6.
ovog člana.
Broj preuzetih pojedinačnih dozvola iz stava 5. ovog člana ne može biti manji od jedan.
Broj
teretnih odnosno priključnih vozila u skladu sa kojim se vrši
određivanje broja dozvola iz st. 5. i 6. ovog člana čini broj teretnih
odnosno priključnih vozila određene kategorije i nadgradnje u voznom
parku prevoznika umanjen za broj teretnih vozila iz člana 6. tačka 12)
ove uredbe.
Nakon preuzimanja dozvola u
skladu sa st. 4-7. ovog člana prevoznik može jednovremeno najviše
preuzeti broj dozvola koji je jednak broju pravilno vraćenih
pojedinačnih dozvola iz odgovarajućeg kontingenta, odnosno najviše broj
dozvola koji je jednak broju pravilno vraćenih dozvola umanjen za broj
dozvola iz odgovarajućeg kontingenta vraćenih suprotno članu 8. stav 1.
ove uredbe.
Izuzetno od st. 4-7. ovog člana,
na osnovu zahteva iz stava 1. ovog člana, a nakon vraćanja iskorišćenih
pojedinačnih dozvola u elektronskom obliku primenom aplikacije za
elektronsko poslovanje sa prevoznicima, prevoznik može preuzeti i više
pojedinačnih dozvola, a najviše do broja teretnih vozila kojima
raspolaže, umanjeno za broj CEMT i vremenskih dozvola koje važe na
teritoriji države za koju važi i pojedinačna dozvola, odnosno do
preostalog broja dozvola iz pojedinačnog plana raspodele, odnosno do
broja dozvola iz člana 12. stav 6. ove uredbe.
Utvrđivanje broja vraćenih dozvola vrši se na osnovu službene evidencije iz člana 28. stav 1. ove uredbe.
Pojedinačne
dozvole iz evidencije nepreuzetih dozvola iz člana 28. stav 3. ove
uredbe osim vraćene neiskorišćene, ali neoverene kritične dozvole
prevoznici preuzimaju u skladu sa st. 5, 6. i 9. ovog člana počevši od
1. decembra tekuće godine.
Vraćenu
neiskorišćenu, ali neoverenu kritičnu dozvolu, ministarstvo može ponovo
dodeliti prevozniku, koji je preuzeo dozvole iz utvrđenog pojedinačnog
plana raspodele za tekuću godinu iz ovog kontingenta ili prevozniku
koji nema utvrđeni pojedinačni plan iz kontingenta kome pripada ta
dozvola, pod uslovom iz člana 5. stav 3. ove uredbe.
Do izmirenja izrečene novčane kazne iz člana 31. ove uredbe prevoznik ne preuzima nijednu dozvolu.
Pojedinačne dozvole se ne preuzimaju u tekućoj godini u sledećim slučajevima:
1) ako prevoznik ne postupi u skladu sa članom 28. st. 5-7. ove uredbe, do trenutka razduženja pojedinačne dozvole;
2) ako pojedinačnu dozvolu iz člana 5. ove uredbe prevoznik razduži kao nepravilno korišćenu;
3)
(brisana)
4)
ako prevoznik nije razdužio oduzetu CEMT ili vremensku dozvolu u roku
od deset dana od dana dostavljanja rešenja o oduzimanju CEMT ili
vremenske dozvole u tekućoj godini u skladu sa članom 28. stav 10. ove
uredbe, do razduženja oduzete CEMT ili vremenske dozvole;
5)
ako je elektronski razduženu pojedinačnu dozvolu ili listove iz
dnevnika putovanja prevoznik razdužio suprotno članu 28. st. 8. i 9.
ove uredbe (prevoznik tri meseca ne preuzima dozvole po osnovu stava
11. ovog člana);
6) ako se za prethodno
elektronski razduženu pojedinačnu dozvolu utvrdi da je nepravilno
korišćena (prevoznik šest meseci ne preuzima dozvole po osnovu stava
11. ovog člana);
6a) ako prevoznik ne postupi u
skladu sa članom 28. stav 9. ove uredbe, do trenutka dostavljanja
primerka kopije lista iz dnevnika putovanja CEMT, odnosno vremenske
dozvole, odnosno izveštaja o obavljenim prevozima CEMT, odnosno
vremenskom dozvolom.
Pojedinačne dozvole se
ne preuzimaju u tekućoj i naredne dve godine u slučaju da se na osnovu
službenih evidencija iz člana 28. ove uredbe utvrdi da je prevoznik
razdužio CEMT dozvolu, kopiju lista iz dnevnika putovanja CEMT dozvole,
vremensku ili pojedinačnu dozvolu za koju se utvrdi da je falsifikat
ili nadležni organ druge države dostavi CEMT dozvolu, kopiju lista iz
dnevnika putovanja CEMT dozvole, vremensku ili pojedinačnu dozvolu za
koju se utvrdi da je falsifikat, odnosno ako se za CEMT dozvolu, kopiju
lista iz dnevnika putovanja CEMT dozvole, vremensku ili pojedinačnu
dozvolu utvrdi da nije dodeljena prevozniku ili u slučaju da prevoznik
podnese zahtev za razduženje CEMT dozvole, kopije lista iz dnevnika
putovanja CEMT dozvole, vremenske ili pojedinačne dozvole koju je već
razdužio.
U slučaju iz stava 16. tačka 4) i stava 17. ovog člana Ministarstvo donosi rešenje o nepreuzimanju pojedinačnih dozvola.
Rešenje iz stava 18. ovog člana je konačno.
Član 25
Prevoznik,
odnosno prevoznik za sopstvene potrebe preuzima pojedinačne dozvole iz
člana 5. i člana 24. stav 14. ove uredbe na način i podnošenjem zahteva
koji su propisani podzakonskim aktom iz člana 27. ove uredbe.
Zahtev
za pojedinačne dozvole za obavljanje međunarodnog prevoza tereta za
sopstvene potrebe i pojedinačne dozvole iz fonda 3%, iz stava 1. ovog
člana, sadrži podatke o prevozu za koji se pojedinačna dozvola traži,
odnosno posebnu dozvolu, broj i vrstu potrebnih pojedinačnih dozvola, a
za međunarodni prevoz za sopstvene potrebe i registarske oznake
teretnog vozila ili skupa vozila.
Uz zahtev
iz stava 1. ovog člana prevoznik za sopstvene potrebe podnosi
fotokopiju fakture, međunarodnog tovarnog lista (u daljem tekstu: CMR)
i jedinstvene carinske isprave (u daljem tekstu: JCI), odnosno dokaz da
se radi o međunarodnom prevozu za sopstvene potrebe.
Ako se radi o uvozu robe, dokumentacija se dostavlja prilikom vraćanja dodeljene pojedinačne dozvole.
Zahtev
za pojedinačne dozvole za obavljanje međunarodnog prevoza tereta
vozilom nosivosti ispod 3,5 tona i zahtev za obavljanje međunarodnog
prevoza voća i svežih pečurki, iz stava 1. ovog člana, sadrži podatke o
registarskim oznakama teretnog vozila ili skupa vozila kojima je
planirano obavljanje prevoza, broj i vrstu potrebnih pojedinačnih
dozvola.
Prilikom odlučivanja o zahtevu iz
stava 1. ovog člana, Ministarstvo uzima u obzir broj dozvola koje
podnosilac zahteva u prethodnoj i tekućoj godini nije pravilno koristio
i vratio, vrstu robe za čiji se prevoz podnosi zahtev za dodelu
dozvola, da li se radi o uvozu ili izvozu, o preostalom broju dozvola
iz izdvojenog kontingenta, odnosno vodi računa da teretno vozilo kojim
se vrši međunarodni prevoz za sopstvene potrebe nije upisano u izvod
licence za prevoz i poseduje odgovarajuću potvrdu kojom se dozvoljava
obavljanje prevoza tereta za sopstvene potrebe u međunarodnom drumskom
saobraćaju, odnosno vodi računa da teretno vozilo kojim se vrši
međunarodni prevoz pothlađenog voća i svežih pečurki poseduje izvod
licence za međunarodni prevoz tereta u drumskom saobraćaju, odnosno da
je teretno vozilo čija nosivost uključujući i prikolice ne prelazi 3,5
tona upisano u službenu evidenciju Ministarstva.
Član 26
Prevoznik
je dužan da preuzme sve CEMT i vremenske dozvole koje su mu dodeljene u
pojedinačnom planu raspodele, najkasnije do 15. januara tekuće godine.
Ako
prevoznik ne preuzme CEMT ili vremensku dozvolu u roku iz stava 1. ovog
člana, ta dozvola se raspodeljuje drugom prevozniku na osnovu liste
čekanja.
Prevozniku sa liste čekanja koji je
preuzeo CEMT ili vremensku dozvolu, odnosno prevozniku kome je CEMT ili
vremenska dozvola tokom perioda važenja oduzeta, odnosno prevozniku
koji nije preuzeo CEMT ili vremensku dozvolu umanjuje se, odnosno
uvećava pojedinačni plan odgovarajućim brojem pojedinačnih dozvola iz
člana 17. stav 3. ove uredbe prilikom utvrđivanja godišnjeg plana za
narednu godinu.
Radi preuzimanja rezervne
CEMT dozvole u slučaju oštećenja, gubitka ili krađe, prevoznik je dužan
da prijavi da je CEMT dozvola oštećena, izgubljena ili ukradena i tu
dozvolu Ministarstvo najkasnije u roku od sedam dana od dana prijave
proglašava nevažećom i dodeljuje rezervnu CEMT dozvolu istom ili prvom
sledećem prevozniku sa liste čekanja.
Radi
preuzimanja druge vremenske dozvole u slučaju oštećenja, gubitka ili
krađe, prevoznik je dužan da prijavi da je vremenska dozvola oštećena,
izgubljena ili ukradena, o čemu Ministarstvo obaveštava nadležni organ
za poslove saobraćaja druge države i može tu dozvolu da zameni drugom i
dodeli prevozniku sa liste čekanja, za period do isteka roka važenja te
dozvole, ako je to predviđeno međunarodnim ugovorom.
Član 27
Ministar
bliže propisuje način preuzimanja dozvola iz člana 25. stav 1. ove
uredbe, kao i obrasce zahteva za preuzimanje pojedinačnih dozvola za
međunarodni prevoz tereta, zahteva za preuzimanje vremenskih dozvola za
međunarodni prevoz tereta, zahteva za preuzimanje multilateralnih CEMT
dozvola, zahteva za preuzimanje multilateralnih BSEC dozvola, zahteva
za pojedinačne dozvole za obavljanje međunarodnog prevoza tereta za
sopstvene potrebe, zahteva za pojedinačne dozvole za obavljanje
međunarodnog prevoza tereta vozilom nosivosti ispod 3,5 tona i zahteva
za pojedinačne dozvole iz fonda 3%, vraćene neiskorišćene, ali
neoverene kritične pojedinačne dozvole i za obavljanje međunarodnog
prevoza voća i svežih pečurki.
VIII POSTUPAK I NAČIN VOĐENJA EVIDENCIJE I ROKOVI ZA VRAĆANJE DOZVOLA
Član 28
U
postupku vođenja službene evidencije o korišćenju pojedinačnih dozvola
Ministarstvo koristi podatke dostavljene u papirnom ili elektronskom
obliku o obavljenim prevozima i iskorišćenim pojedinačnim dozvolama,
odnosno u elektronskom obliku o obavljenim prevozima CEMT i vremenskim
dozvolama (u daljem tekstu: službena elektronska evidencija) dobijene
kroz definisane procedure razmene podataka sa međunarodnim
organizacijama i nadležnim organima u Republici Srbiji i načinima
verifikacije razmenjenih podataka, primenom softverske aplikacije za
elektronsko poslovanje sa prevoznicima.
Radi
vođenja evidencije o vraćenim dozvolama iz člana 25. stav 1. ove
uredbe, prevoznik prilikom vraćanja dozvole podnosi fotokopiju CMR i
JCI ili drugog ekvivalentnog dokaza. Originali dokumenata daju se na
uvid.
Evidencija nepreuzetih dozvola vodi se
na osnovu službene evidencije Ministarstva o iskorišćenosti
pojedinačnih dozvola u tekućoj godini i sačinjava se 1. decembra tekuće
godine, dok se evidencija vraćenih neiskorišćenih ali neoverenih
pojedinačnih dozvola, sačinjava jednom nedeljno i objavljuje na
zvaničnoj internet prezentaciji Ministarstva.
U
postupku vođenja evidencije tačnost podataka proverava se na osnovu
službenih evidencija iz stava 1. ovog člana, a od prevoznika se može
zatražiti da u roku od pet dana od dana prijema poziva dostavi
originalna dokumenta na osnovu kojih može da se utvrdi tačnost podataka
koje je prevoznik dostavio.
Prevoznik je
dužan da pojedinačne, vremenske i CEMT dozvole koje je preuzeo iz
godišnjih kontingenata vrati Ministarstvu bez obzira da li su
iskorišćene ili nisu, najkasnije 30 dana nakon isteka roka važnosti tih
dozvola definisanog međunarodnim ugovorima i drugim međunarodnopravnim
aktima koji se zaključuju radi izvršavanja međunarodnih ugovora.
Vraćanje
dozvola prevoznik vrši podnošenjem zahteva za razduženje dozvola koji
može biti u papirnom ili elektronskom obliku u slučaju iskorišćenih,
kao i neiskorišćenih ali neoverenih pojedinačnih dozvola, primenom
aplikacije za elektronsko poslovanje sa prevoznicima, u roku iz stava
5. ovog člana.
Prevoznik je dužan da
Ministarstvu vrati dodeljenu dozvolu u roku iz člana 6. tačka 4) ove
uredbe i u slučaju da je nije iskoristio.
Prevoznik
je dužan da Ministarstvu razduži pojedinačnu dozvolu sa pripadajućom
dokumentacijom evidentiranu u službenoj elektronskoj evidenciji u roku
od deset dana od dana formiranja službene elektronske evidencije za
predmetnu dozvolu.
Prevoznik je dužan da
odgovarajuće primerke kopija listova iz dnevnika putovanja CEMT,
odnosno izveštaj o obavljenim prevozima CEMT, odnosno vremenskom
dozvolom, prethodno unet putem službene elektronske evidencije iz stava
1. ovog člana, dostavi Ministarstvu do poslednjeg dana u mesecu za
prethodni kalendarski mesec zajedno sa izveštajem, uz koji prilaže CMR,
za obavljene prevoze koje u dnevniku putovanja carinski organi druge
države nisu overili.
Vremenske, odnosno CEMT dozvole prevoznik vraća Ministarstvu u tekućoj godini u sledećim slučajevima:
1)
u slučaju da se na osnovu službenih evidencija iz ovog člana utvrdi da
je u periodu od tri godine prevoznik prijavio gubitak više od 10%
ukupno dodeljenih CEMT dozvola;
2) u slučaju
da se na osnovu službenih evidencija iz ovog člana utvrdi da CEMT
dozvolom prevoznik nije ostvario najmanje deset bodova za vožnje
obavljene u periodu od dva uzastopna meseca, izuzimajući decembar i
januar, ili ako se utvrdi da prevoznik ne poseduje dovoljan broj
teretnih vozila utvrđen u skladu sa ovom uredbom ili ako nadležni organ
druge države privremeno oduzme CEMT dozvolu prevozniku zbog prekršaja u
korišćenju;
3) u slučaju da se na osnovu
službenih evidencija iz ovog člana utvrdi da vremenskom dozvolom
prevoznik nije obavio dovoljan broj prevoza u odnosu na broj dozvola iz
člana 6. tačka 6) ove uredbe i broj dana korišćenja vremenske dozvole
ili ako se utvrdi da prevoznik ne poseduje dovoljan broj teretnih
vozila iz člana 6. tačka 12) ove uredbe ili ako nadležni organ druge
države privremeno oduzme vremensku dozvolu prevozniku zbog prekršaja u
korišćenju;
4) u slučaju da se na osnovu
službenih evidencija iz ovog člana utvrdi da je prevoznik razdužio CEMT
dozvolu, kopiju lista iz dnevnika putovanja CEMT dozvole, vremensku ili
pojedinačnu dozvolu za koju se utvrdi da je falsifikat ili nadležni
organ druge države dostavi CEMT dozvolu, kopiju lista iz dnevnika
putovanja CEMT dozvole, vremensku ili pojedinačnu dozvolu za koju se
utvrdi da je falsifikat, odnosno ako se za CEMT dozvolu, kopiju lista
iz dnevnika putovanja CEMT dozvole, vremensku ili pojedinačnu dozvolu
utvrdi da nije dodeljena prevozniku ili u slučaju da prevoznik podnese
zahtev za razduženje CEMT dozvole, kopije lista iz dnevnika putovanja
CEMT dozvole, vremenske ili pojedinačne dozvole koju je već razdužio;
5)
u slučaju da se na osnovu službenih evidencija iz ovog člana utvrdi da
prevoznik nije razdužio CEMT ili vremensku dozvolu u roku od deset dana
od dana prijema rešenja o oduzimanju CEMT ili vremenske dozvole.
U
slučaju iz stava 10. tačka 4) ovog člana, po osnovu zahteva prevoznika
iz člana 22. st. 1, 3. i 4. ove uredbe, neće se utvrđivati pojedinačni
plan raspodele u naredne dve godine.
U slučaju iz stava 10. tač. 3)-5) ovog člana Ministarstvo donosi rešenje o vraćanju CEMT, odnosno vremenske dozvole.
U
slučaju iz stava 11. ovog člana Ministarstvo donosi rešenje o
neutvrđivanju pojedinačnog plana raspodele u naredne dve godine.
Rešenja iz st. 12. i 13. ovog člana su konačna.
IX NAČIN STAVLJANJA NA UVID PODATAKA KOJE SADRŽI OPŠTI DEO PLANA RASPODELE
Član 29
Opšti
deo plana raspodele, osim lista efikasnosti, lista raspodela i lista
čekanja, objavljuje se na oglasnoj tabli i zvaničnoj internet
prezentaciji Ministarstva.
Ako u periodu
važenja Opšteg dela plana raspodele dođe do promene podataka u skladu
sa članom 3. stav 3. ove uredbe, Ministarstvo unosi promene u Opšti deo
plana i objavljuje izmenjeni Opšti deo plana na način iz stava 1. ovog
člana.
Broj bodova za obavljene vožnje iz
člana 8. stav 7. ove uredbe koji će biti primenjen prilikom utvrđivanja
efikasnosti korišćenja CEMT dozvola za narednu godinu Ministarstvo
objavljuje na način iz stava 1. ovog člana.
Izmene broja bodova za obavljene vožnje iz člana 8. stav 7. ove uredbe Ministarstvo objavljuje na način iz stava 1. ovog člana.
X PODACI KOJE SADRŽI POJEDINAČNI PLAN RASPODELE
Član 30
Pojedinačni plan raspodele iz člana 11. stav 3. ove uredbe sadrži podatke o:
1)
teretnim vozilima za koja je izdat izvod licence i evidentiranim
priključnim vozilima u voznom parku prevoznika, broju bodova za
kvalitet voznog parka, broju teretnih i priključnih vozila po
kategorijama iz Pravilnika;
2) broju zahtevanih dozvola po kontingentima;
3) broju iskorišćenih pojedinačnih dozvola po kontingentima za period oktobar-oktobar;
4)
umanjenjima pojedinačnog plana utvrđenim u skladu sa ovom uredbom i
broju pojedinačnih dozvola koje nisu umanjene u skladu sa članom 31.
stav 1. ove uredbe;
5) obavljenim prevozima CEMT dozvolom;
6) obavljenim prevozima vremenskom dozvolom;
7) broju dozvola koje prevozniku pripadaju po zahtevanim kontingentima.
XI KAZNENE ODREDBE
Član 31
Novčanom
kaznom u fiksnom iznosu od 95.000 dinara kazniće se za prekršaj
privredno društvo ili drugo pravno lice ako vrati pojedinačnu dozvolu
iz člana 13. stav 2. ove uredbe kao neiskorišćenu ali overenu ili
oštećenu ali neiskorišćenu, ili obavesti Ministarstvo o gubitku
pojedinačne dozvole u slučaju da:
1) prevoznik za narednu godinu nema utvrđen fiksni deo pojedinačnog plana pojedinačnih dozvola iz člana 13. stav 1. ove uredbe;
2)
je prevozniku utvrđen broj dozvola u fiksnom delu pojedinačnog plana
pojedinačnih dozvola iz člana 13. stav 1. ove uredbe, za narednu
godinu, manji od utvrđenog broja dozvola iz člana 13. stav 2. ove
uredbe, i to po svakoj pojedinačnoj dozvoli za koju nije izvršeno
propisano umanjenje u skladu sa ovom uredbom.
Novčanom kaznom u fiksnom iznosu od 95.000 dinara kazniće se preduzetnik za prekršaj iz stava 1. ovog člana.
Novčanom kaznom u fiksnom iznosu od 5.000 dinara kazniće se lice odgovorno za prevoz za prekršaj iz stava 1. ovog člana.
XII PRELAZNE I ZAVRŠNA ODREDBA
Član 32
Elektronski
podneti zahtevi iz člana 16. st. 2, 3. i 9, člana 20. st. 1-6, člana
22, člana 24. st. 1-3. i stav 13. i člana 25. st. 1-3. i st. 5. i 6.
ove uredbe, podnose se i preko pisarnice državnih organa do
obezbeđivanja tehničkih uslova za elektronski prijem zahteva.
Nakon
obezbeđivanja tehničkih uslova za elektronski prijem zahteva, zahtevi
iz stava 1. ovog člana podnose se isključivo elektronski.
Član 33
Na
Opšti deo plana raspodele i pojedinačni plan raspodele iz kontingenta
za 2022. godinu i preuzimanje pojedinačnih dozvola iz utvrđenog plana
raspodele za 2022. godinu primenjuju se odredbe propisa po kojima su
Opšti deo plana raspodele i pojedinačni plan raspodele za 2022. godinu
doneti.
Odredbe člana 17. stav 3. i člana 18. stav 1. ove uredbe ne primenjuju se prilikom utvrđivanja plana raspodele za 2025. godinu.
Član 34
Podzakonski akt iz člana 27. ove uredbe doneće se u roku od mesec dana od dana stupanja na snagu ove uredbe.
Član 35
Danom
stupanja na snagu ove uredbe prestaje da važi Uredba o raspodeli
stranih dozvola za međunarodni javni prevoz stvari domaćim prevoznicima
("Službeni glasnik RS", br. 113/15 i 44/18 - dr. propis).
Član 36
Ova uredba stupa na snagu osmog dana od dana objavljivanja u "Službenom glasniku Republike Srbije".
Samostalni član Uredbe o izmenama i dopuni
Uredbe o raspodeli stranih dozvola za međunarodni prevoz tereta
("Sl. glasnik RS", br. 144/2022)
Član 5
Ova uredba stupa na snagu narednog dana od dana objavljivanja u "Službenom glasniku Republike Srbije".
Samostalni član Uredbe o izmenama i dopunama
Uredbe o raspodeli stranih dozvola za međunarodni prevoz tereta
("Sl. glasnik RS", br. 102/2024)
Član 14
Ova uredba stupa na snagu osmog dana od dana objavljivanja u "Službenom glasniku Republike Srbije".
Prilog 1.
ZAHTEV ZA UTVRĐIVANJE I REVIZIJU POJEDINAČNOG PLANA RASPODELE
DOMAĆI PREVOZNIK: ___________________________________________________
BROJ LICENCE ZA PREVOZ: ____________________
Legenda:
b - bilateralna
t - tranzitna
bt - bilateralno-tranzitna
Zahtevani kontingent-i
Oznaka
Vrsta dozvole
Količina
3zem - za/iz treće države
luč - lučka
uni - univerzalna (bilateralna, tranzitna i za/iz treće države)
bt HL - bilateralno-tranzitna za nadgradnju vozila hladnjača
PRILOZI UZ ZAHTEV
Br.
NAZIV DOKUMENTA
Označiti
SPECIFIČNOSTI U VEZI DOKUMENTA
1.
Dokaz o plaćenoj republičkoj administrativnoj taksi za zahtev
☐
kopija
2.
Dokaz o plaćenoj republičkoj administrativnoj taksi za utvrđivanje pojedinačnog plana, odnosno revizije pojedinačnog plana
☐
kopija
INFORMACIJE ZA PODNOSIOCA ZAHTEVA
Rok za rešavanje podnetog zahteva za utvrđivanje pojedinačnog plana raspodele
najkasnije do 25. decembra tekuće godine
Rok za rešavanje podnetog zahteva za utvrđivanje revizije pojedinačnog plana raspodele
najkasnije do 5. aprila za aprilsku, do 5. jula za julsku i do 5. oktobra za oktobarsku reviziju pojedinačnog plana raspodele
Potpis podnosioca zahteva
_____________________________
Elektronska verzija dokumenta je u XML/JSON formatu u skladu sa definisanom šemom.
Prilog 2.
ZAHTEV ZA UTVRĐIVANJE POJEDINAČNOG PLANA RASPODELE VREMENSKIH DOZVOLA
DOMAĆI PREVOZNIK: ___________________________________________________
BROJ LICENCE ZA PREVOZ: ____________________
Kontingent godišnjih dozvola
Zahtevani broj dozvola
CZ b god
D-bt god
F-bt god
NL-uni god
B-uni god
Legenda:
CZ-b god
- Godišnja bilateralna dozvola za teritoriju Češke Republike,
D-bt god
- Godišnja bilateralno-tranzitna dozvola za teritoriju Savezne Republike Nemačke,
F-bt god - Godišnja bilateralno-tranzitna dozvola za teritoriju Republike Francuske,
NL-uni god - Godišnja bilateralno-tranzitna dozvola za teritoriju Kraljevine Holandije,
B-uni god - Godišnja bilateralno-tranzitna dozvola za teritoriju Kraljevine Belgije.
Napomena:
Za svaku dodeljenu vremensku dozvolu vrši se umanjenje određenog broja pojedinačnih dozvola iz godišnjeg plana prevoznika.
PRILOZI UZ ZAHTEV
Br.
NAZIV DOKUMENTA
Označiti
SPECIFIČNOSTI U VEZI DOKUMENTA
1.
Dokaz o plaćenoj republičkoj administrativnoj taksi za zahtev
☐
kopija
2.
Dokaz o plaćenoj republičkoj administrativnoj taksi za utvrđivanje pojedinačnog plana
☐
kopija
INFORMACIJE ZA PODNOSIOCA ZAHTEVA
Rok za rešavanje podnetog zahteva za utvrđivanje pojedinačnog plana raspodele vremenskih dozvola
najkasnije do 25. decembra tekuće godine
Potpis podnosioca zahteva
_____________________________
Elektronska verzija dokumenta je u XML/JSON formatu u skladu sa definisanom šemom.
Prilog 3.
ZAHTEV ZA UTVRĐIVANJE POJEDINAČNOG PLANA RASPODELE CEMT DOZVOLA
DOMAĆI PREVOZNIK: ___________________________________________________
BROJ LICENCE ZA PREVOZ: ____________________
Kontingent CEMT dozvola
Zahtevani broj dozvola
A-H
I
GR-H
RUS
H
Sa svim teritorijalnim ograničenjima
Značenje oznaka kontingenta CEMT dozvola:
A-H
-
CEMT dozvola za prevoz stvari za skup vozila odgovarajuće kategorije
koja ne važi na teritoriji Republike Italije, Republike Grčke i Ruske
Federacije,
I
-
CEMT dozvola za prevoz stvari za skup vozila odgovarajuće kategorije
koja ne važi na teritoriji Republike Austrije, Republike Grčke, Ruske
Federacije i Mađarske,
GR-H
-
CEMT dozvola za prevoz stvari za skup vozila odgovarajuće kategorije
koja ne važi na teritoriji Republike Austrije, Republike Italije i
Ruske Federacije,
RUS
-
CEMT dozvola za prevoz stvari za skup vozila odgovarajuće kategorije
koja ne važi na teritoriji Republike Austrije, Republike Italije,
Republike Grčke i Mađarske,
H
-
CEMT dozvola za prevoz stvari za skup vozila odgovarajuće kategorije
koja ne važi na teritoriji Republike Austrije, Republike Italije,
Republike Grčke i Ruske Federacije,
Sa svim
teritorijalnim
ograničenjima
-
CEMT dozvola za prevoz stvari za skup vozila odgovarajuće kategorije
koja ne važi na teritoriji Republike Austrije, Republike Italije,
Republike Grčke, Ruske Federacije i Mađarske.
NAPOMENA:
ZA SVAKU DODELJENU CEMT DOZVOLU VRŠI SE UMANJENJE ODREĐENOG BROJA POJEDINAČNIH DOZVOLA IZ GODIŠNJEG PLANA PREVOZNIKA.
PRILOZI UZ ZAHTEV
Br.
NAZIV DOKUMENTA
Označiti
SPECIFIČNOSTI U VEZI DOKUMENTA
1.
Dokaz o plaćenoj republičkoj administrativnoj taksi na zahtev
☐
kopija
2.
Dokaz o plaćenoj republičkoj administrativnoj taksi za utvrđivanje pojedinačnog plana
☐
kopija
INFORMACIJE ZA PODNOSIOCA ZAHTEVA
Rok za rešavanje podnetog zahteva za utvrđivanje pojedinačnog plana CEMT dozvola
najkasnije do 25. decembra tekuće godine
Potpis podnosioca zahteva
_____________________________
Elektronska verzija dokumenta je u XML/JSON formatu u skladu sa definisanom šemom.