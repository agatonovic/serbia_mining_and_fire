Title: PRAVILNIKO NAČINU I KRITERIJUMIMA RASPODELE SREDSTAVA ZA FINANSIRANJE PROGRAMA PODRŠKE RAZVOJU I FUNKCIONISANJU SISTEMA LOKALNE SAMOUPRAVE
URL: https://www.paragraf.rs/propisi/pravilnik-o-raspodeli-sredstava-za-finansiranje-programa-podrske-razvoju-lokalne-samouprave.html
Extracted: 2025-07-06T23:11:00.859320
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU I KRITERIJUMIMA RASPODELE SREDSTAVA ZA FINANSIRANJE PROGRAMA PODRŠKE RAZVOJU I FUNKCIONISANJU SISTEMA LOKALNE SAMOUPRAVE
("Sl. glasnik RS", br. 101/2021 i 69/2024)
I UVODNE ODREDBE
Predmet uređivanja
Član 1
Ovim pravilnikom uređuje se način raspodele sredstava za finansiranje programa podrške razvoju i funkcionisanju sistema lokalne samouprave koja su, u skladu sa Zakonom o igrama na sreću, obezbeđena u okviru budžeta Republike Srbije za tekuću budžetsku godinu i raspoređena u okviru razdela Ministarstva državne uprave i lokalne samouprave (u daljem tekstu: Ministarstvo).
Upravljanje sredstvima
Član 2
Sredstvima iz člana 1. ovog pravilnika (u daljem tekstu: sredstva), u skladu sa članom 5. stav 3. tačka 5) Zakona o igrama na sreću, upravlja Ministarstvo, tako što njihovu raspodelu vrši na način, po kriterijumima i sprovedenom postupku utvrđenim ovim pravilnikom.
Raspodela sredstava
Član 3
Sredstva se raspodeljuju u svrhu sufinansiranja projekata jedinica lokalne samouprave, prema namenama utvrđenim ovim pravilnikom, i u svrhu dodele godišnjih nagrada za najbolje opštinske/gradske uprave u skladu sa raspoloživim budžetskim sredstvima.
Javni konkurs
Član 4
Javni konkurs ostvaruje se objavljivanjem javnog poziva za raspodelu sredstava (u daljem tekstu: javni poziv).
II SUFINANSIRANJE PROJEKATA JEDINICA LOKALNE SAMOUPRAVE
Namene za raspodelu sredstava
Član 5
Sredstva se mogu raspodeljivati radi pružanja finansijske pomoći jedinicama lokalne samouprave, i to:
1) radi obezbeđivanja nedostajućeg dela sredstava, u punom ili delimičnom iznosu, za realizaciju novih ili završetak započetih projekata koji se finansiraju iz budžeta jedinice lokalne samouprave, a od posebnog su značaja za jedinice lokalne samouprave, lokalni ekonomski razvoj, investicije i zapošljavanje u jedinici lokalne samouprave;
2) u cilju bržeg i kvalitetnijeg uvođenja e-uprave i savremenih informacionih tehnologija radi unapređenja i modernizacije rada organa jedinice lokalne samouprave u cilju kvalitetnijeg pružanja usluga, kao i tehničkih uslova za elektronsko povezivanje sa državnim i drugim organima i organizacijama;
3) u organizaciji kulturnih, sportskih, turističkih i drugih manifestacija koje su od posebnog značaja za građane na njenoj teritoriji, kao i radi omogućavanja adekvatnog prilaza ustanovama javnih službi osobama sa invaliditetom;
4) u realizaciji projekata koji doprinose preventivnom delovanju na smanjenju rizika od klimatskih promena, kao i elementarnih i drugih nepogoda, u cilju zaštite imovinskih interesa jedinica lokalne samouprave i građana;
5) u cilju podrške uspostavljanja nove ili daljeg razvoja uspostavljene saradnje dve ili više jedinica lokalne samouprave radi efikasnije organizacije rada, ustupanja pojedinih poslova iz okvira svojih izvornih nadležnosti ili unapređenja kvaliteta i dostupnosti usluga građanima i privredi obrazovanjem zajedničkih organa i službi, preduzeća, ustanova i drugih organizacija čiji su oni osnivači, u skladu sa zakonom.
Prijave na javni poziv za raspodelu sredstava
Član 6
Javni poziv se objavljuje za dostavljanje prijava zainteresovanih jedinica lokalne samouprave.
Raspodela sredstava vrši se na osnovu prijava zainteresovanih jedinica lokalne samouprave na objavljeni javni poziv.
Prijave iz stava 2. ovog člana i potrebna dokumentacija mogu se podneti poštom ili elektronskom poštom.
Prijave iz stava 2. ovog člana podnose se korišćenjem propisanih obrazaca (obrasci br. 1, 2, 3, 4. i 5) koji su odštampani u prilogu ovog pravilnika i koji čine njegov sastavni deo, a preuzimaju se u elektronskom obliku sa veb prezentacije Ministarstva.
Ako se prijava podnosi poštom prateća dokumentacija obavezno se podnosi u elektronskom obliku (CD ili USB).
Obrazovanje i sastav Komisije za raspodelu sredstava
Član 7
Komisiju za sprovođenje postupka i utvrđivanje predloga za raspodelu sredstava (u daljem tekstu: Komisija za raspodelu sredstava) rešenjem obrazuje ministar državne uprave i lokalne samouprave (u daljem tekstu: ministar).
Komisija za raspodelu sredstava ima predsednika i dva člana.
Komisija za raspodelu sredstava donosi poslovnik o svom radu.
Stručne i administrativno-tehničke poslove za potrebe Komisije za raspodelu sredstava obavlja organizaciona jedinica Ministarstva u čijem je delokrugu sistem lokalne samouprave.
Zadaci Komisije za raspodelu sredstava
Član 8
Komisija za raspodelu sredstava:
1) priprema tekst javnog poziva za raspodelu sredstava;
2) razmatra prijave jedinica lokalne samouprave za raspodelu sredstava (prijave koje su blagovremeno podnete i sadrže svu potrebnu dokumentaciju);
3) utvrđuje predlog odluke za raspodelu sredstava i dostavlja ga ministru;
4) prati realizaciju namena radi kojih su sredstva dodeljena i način utroška sredstava na osnovu izveštaja iz člana 21. ovog pravilnika i kontrolom na licu mesta;
5) utvrđuje izveštaj o realizaciji projekata prema namenama, radi čijih ostvarivanja je vršena raspodela sredstava i dostavlja ga ministru najmanje jednom godišnje;
6) obavlja i druge poslove u skladu sa ovim pravilnikom.
Javni poziv za raspodelu sredstava
Član 9
Ministarstvo raspisuje javni poziv za podnošenje prijava radi raspodele sredstava za namene iz člana 5. ovog pravilnika i objavljuje ga u "Službenom glasniku Republike Srbije" i na veb prezentaciji Ministarstva.
Ministarstvo može u toku godine da raspiše više javnih poziva za sufinansiranje projekata jedinica lokalne samouprave, u skladu sa raspoloživim budžetskim sredstvima za ovu namenu.
Svaka jedinica lokalne samouprave može da na javni poziv podnese po jednu prijavu za svaku od namena utvrđenih članom 5. ovog pravilnika.
U javnom pozivu navodi se naročito:
1) ukupan iznos sredstava koji se raspodeljuje za ostvarivanje namena iz člana 5. ovog pravilnika;
2) maksimalan iznos sredstava koji se može opredeliti za određeni projekat;
3) potrebna dokumentacija koju su jedinice lokalne samouprave dužne da podnesu uz prijave za dodelu sredstava;
4) rok za podnošenje prijava za dodelu sredstava;
5) informacije o načinu elektronskog preuzimanja obrazaca za podnošenje prijava za dodelu sredstava;
6) informacije o načinu podnošenja prijava za dodelu sredstava.
Rok za podnošenje prijava
Član 10
Rok za podnošenje prijava jedinica lokalne samouprave za raspodelu sredstava je 20 dana od dana objavljivanja javnog poziva.
Postupak rada Komisije za raspodelu sredstava
Član 11
Po isteku roka za podnošenje prijava, Komisija za raspodelu sredstava:
1) razmatra sve blagovremeno podnete prijave;
2) proverava da li je uz svaku prijavu podneta potrebna dokumentacija i ukoliko je potrebno zahteva dopunu dokumentacije;
3) ocenjuje podnete prijave u skladu sa odredbama ovog pravilnika i
4) sačinjava predlog odluke za raspodelu sredstava i dostavlja ga ministru u roku od 25 dana od dana isteka roka za podnošenje prijava po objavljenom javnom pozivu.
Ako neka jedinica lokalne samouprave dostavi više od jedne uredne prijave po određenoj nameni, Komisija za raspodelu sredstava će od jedinice lokalne samouprave zatražiti izjašnjenje o tome koju prijavu treba uzeti u razmatranje.
Ako da se jedinica lokalne samouprave ne izjasni na zahtev Komisije za raspodelu sredstava, Komisija za raspodelu sredstava će u razmatranje uzetu prijavu koja je prva podneta, odnosno prijavu koja je, kod podnosioca, prva zavedena ili prijavu koja je prva na listi podnetih prijava.
Raspodela sredstava u oblasti lokalnog ekonomskog razvoja
Član 12
Prilikom sprovođenja postupka ocene podnetih prijava i sačinjavanja predloga odluke za raspodelu sredstava za namenu iz člana 5. tačka 1) ovog pravilnika, Komisija za raspodelu ocenjuje primljene prijave primenom sledećih kriterijuma:
1) u kojoj meri podneti projekti doprinose ostvarivanju izvornih i poverenih poslova i ciljeva održivog razvoja jedinice lokalne samouprave i rodne ravnopravnosti;
2) spremnost projekta za realizaciju, u smislu prethodno obezbeđene i podnete projektne dokumentacije (izdata građevinska dozvola, akt nadležnog organa na osnovu kojeg započinje izvođenje radova na projektu za koji je podneta prijava, zaključen ugovor, specifikacija radova i dokumentacija koja se odnosi na sprovedene postupke javne nabavke koji su prethodili zaključivanju ugovora);
3) stanje već započetih projekata na osnovu podnetih izveštaja nadzornog organa, koji sadrži podatke o ukupnoj finansijskoj, odnosno ugovorenoj vrednosti projekta, roku u kom se predviđa završetak projekata, u kojoj fazi realizacije se nalaze projekti, količinu i vrstu izvedenih radova, neophodna sredstva za realizaciju započetih projekata sa specifikacijom radova;
4) mogućnost jedinica lokalne samouprave za sufinansiranje projekta uvidom u budžet jedinice lokalne samouprave;
5) opravdanost i održivost projekta, sa stanovišta poboljšanja životnog standarda i uslova života građana na teritoriji jedinice lokalne samouprave.
Raspodela sredstava za modernizaciju rada organa i usavršavanja zaposlenih
Član 13
Prilikom sprovođenja postupka ocene primljenih prijava i sačinjavanja predloga odluke za raspodelu sredstava za namenu iz člana 5. tačka 2) ovog pravilnika, Komisija za raspodelu sredstava ocenjuje primljene prijave primenom sledećih kriterijuma:
1) uticaj realizacije projekta na povećanje efikasnosti pružanja usluga građanima i privrede;
2) ciljeve razvoja elektronske uprave;
3) potreba za podizanjem postojećeg nivoa tehničko-informatičke i prostorne opremljenosti organa jedinice lokalne samouprave;
4) postojanje tehnički uslova za elektronsko povezivanje sa državnim i drugim organima i organizacijama.
Raspodela sredstava za organizaciju kulturnih, sportskih i drugih događaja i manifestacija, kao i adekvatan prilaz ustanovama javnih službi licima sa posebnim potrebama
Član 14
Prilikom sprovođenja postupka ocene primljenih prijava i sačinjavanja predloga odluke za raspodelu sredstava za namenu iz člana 5. tačka 3) ovog pravilnika, Komisija za raspodelu sredstava ocenjuje primljene prijave primenom sledećih kriterijuma:
1) opravdanost projekta u cilju organizovanja i održavanja važnih događaja, kulturnih, sportskih, turističkih i drugih manifestacija za samu jedinicu lokalne samouprave;
2) opravdanost potrebe za finansiranjem adekvatnog prilaza ustanovama javnih službi osobama sa invaliditetom.
Raspodela sredstava za projekte koji doprinose preventivnom delovanju na smanjenju rizika od klimatskih promena i elementarnih i drugih nepogoda
Član 15
Prilikom sprovođenja postupka ocene primljenih prijava i sačinjavanja predloga odluke za raspodelu sredstava za namenu iz člana 5. tačka 4) ovog pravilnika, Komisija za raspodelu sredstava ocenjuje primljene prijave primenom sledećih kriterijuma:
1) adekvatnost predloženog projekta za doprinos zaštiti imovinskih interesa jedinica lokalne samouprave i građana;
2) opravdanost predloženog projekta u cilju preventivnog delovanja na moguće posledice klimatskih promena, elementarnih i drugih nepogoda.
Raspodela sredstava u oblasti saradnje jedinica lokalne samouprave
Član 15a
Prilikom sprovođenja postupka ocene podnetih prijava i sačinjavanja predloga odluke za raspodelu sredstava za namenu iz člana 5. tačka 5) ovog pravilnika, Komisija za raspodelu ocenjuje primljene prijave primenom sledećih kriterijuma:
1) da li će jedinice lokalne samouprave (opštine i/ili gradovi) za realizaciju projekta uspostaviti saradnju i usvojiti sporazum o saradnji u skladu sa Zakonom o lokalnoj samoupravi;
2) da li će jedinice lokalne samouprave koje već imaju potpisan sporazum o saradnji realizacijom projekta unaprediti ili proširiti obavljanje delatnosti na koju se konkretna saradnja odnosi;
3) koji broj jedinica lokalne samouprave učestvuje u uspostavljanju saradnje;
4) mogućnost jedinica lokalne samouprave za sufinansiranje projekta uvidom u budžet jedinice lokalne samouprave;
5) na koji način saradnja doprinosi ostvarivanju izvornih i poverenih poslova jedinica lokalne samouprave;
6) na koji način saradnja jedinica lokalne samouprave unapređuje pružanje usluga građanima i privredi;
7) opravdanost i održivost projekta, sa stanovišta trajnog poboljšanja životnog standarda i uslova života građana na teritoriji jedinica lokalnih samouprava na koje se prijava odnosi.
Utvrđivanje prioriteta za raspodelu sredstava
Član 16
U slučaju da je ukupna vrednost predloženih projekata koji ispunjavaju uslove za učešće u raspodeli sredstava veća od iznosa sredstava utvrđenih za sprovođenje javnog konkursa, Komisija za raspodelu sredstava, prilikom utvrđivanja predloga odluke za raspodelu sredstava, pored kriterijuma za svaku namenu za čije ostvarivanje je podneta prijava, posebno ceni i:
1) značaj projekta za poboljšanje zaposlenosti, kao i eventualni značaj projekta za građane više jedinica lokalne samouprave;
2) stepen razvijenosti jedinice lokalne samouprave, u skladu sa važećom uredbom o utvrđivanju jedinstvene liste razvijenosti regiona i jedinica lokalne samouprave;
3) okolnost da u prethodne tri godine od jedinice lokalne samouprave Ministarstvo nije tražilo povrat odobrenih sredstava po osnovu neizvršenja ugovorenih obaveza;
4) okolnost da li je na teritoriji Republike Srbije ili jedinice lokalne samouprave proglašena vanredna situacija.
Delimično prihvatanje prijava
Član 17
Ako Komisija za raspodelu sredstava oceni da su prijave više jedinica lokalne samouprave opravdane i da je njihova ukupna vrednost veća od iznosa sredstava utvrđenih za sprovođenje javnog konkursa, može predložiti da se jedinici lokalne samouprave dodeli deo sredstava po projektu, kako bi se i na taj način doprinelo ostvarivanju namene zbog koje je prijava podneta.
Odluka o raspodeli sredstava
Član 18
Odluku o raspodeli sredstava donosi ministar na predlog Komisije za raspodelu sredstava, u roku od 30 dana od dana isteka roka za podnošenje prijava po objavljenom javnom pozivu.
Odluka iz stava 1. ovog člana sadrži: naziv jedinice lokalne samouprave kojoj se sredstva dodeljuju, namenu i iznos sredstava koja se dodeljuju.
Jedinici lokalne samouprave mogu se odobriti sredstva za najviše dve prijave po javnom pozivu, a za različite namene.
Jedinica lokalne samouprave ne može po istom javnom pozivu dobiti sredstva za dva ili više istih ili sličnih projekata iz oblasti koje imaju iste aktivnosti, ili aktivnosti koje se preklapaju, ili su u koliziji jedna sa drugom.
Maksimalni iznos sredstava koji se može odobriti po prijavi za jednu namenu ne može biti veći od 10% ukupno opredeljenih sredstava u budžetu u kalendarskoj godini za tu namenu.
Odluka o raspodeli sredstava objavljuje se u "Službenom glasniku Republike Srbije" i na veb prezentaciji Ministarstva.
Ugovor o korišćenju sredstava
Član 19
Na osnovu odluke o raspodeli sredstava iz člana 18. stav 1. ovog pravilnika, Ministarstvo zaključuje ugovore o korišćenju sredstava sa jedinicama lokalne samouprave kojima su sredstva dodeljena (u daljem tekstu: korisnici sredstava).
Ugovor o korišćenju sredstava, naročito, sadrži: namenu za koje se sredstva dodeljuju, novčani iznos koji se dodeljuje korisniku sredstava, rok na koji se ugovor zaključuje, obavezu usvajanja sporazuma o saradnji i/ili obavezu da ranije potpisan sporazum o saradnji unaprede u skladu sa planiranom realizacijom projekta, obavezu izveštavanja o utrošku sredstava, dokumentaciju koja se dostavlja Ministarstvu za praćenje utroška sredstava, kao i obavezu korisnika sredstava da, ukoliko sredstva ne koristi namenski ili ne iskoristi u ugovorenom roku, ista vrati u skladu sa ugovorom.
Izmene projektnih aktivnosti, kao i promena ugovorenog roka za korišćenje odobrenih sredstava može se izvršiti zaključenjem aneksa ugovora na osnovu obrazloženog predloga korisnika sredstava i saglasnosti Komisije za raspodelu sredstava.
Učestvovanje predstavnika Ministarstva u postupku javne nabavke jedinice lokalne samouprave
Član 20
Ministarstvo može predložiti jednog ili više svojih predstavnika koji će biti članovi komisije za javnu nabavku koju obrazuje jedinica lokalne samouprave za nabavku usluga, dobara i izvođenja radova koji se u celini ili delimično finansiraju iz sredstava koja je Ministarstvo odobrilo jedinici lokalne samouprave, što se preciznije uređuje ugovorom o korišćenju sredstava.
Obaveza podnošenja izveštaja
Član 21
Korisnik sredstava dužan je da Ministarstvu podnese periodični izveštaj o utrošku sredstava, za namenu za koju su sredstva dodeljena, na svaka tri meseca od dana izvršenog prenosa sredstava na račun jedinice lokalne samouprave do konačnog utroška sredstava.
Korisnik sredstava dužan je da na zahtev Ministarstva podnese privremeni izveštaj o utrošku sredstava za namenu za koju su sredstva dodeljena i stepenu realizacije projekta, u roku koji Ministarstvo odredi.
Konačni izveštaj o načinu utroška sredstava i realizaciji namene za koju su sredstva dodeljena podnosi se Ministarstvu u roku od 30 dana od dana utroška sredstava.
Konačni izveštaj sadrži narativni i finansijski izveštaj. Finansijski izveštaj je izveštaj o strukturi troškova sa fotokopijom originalne finansijske dokumentacije (fotokopije računa, naloga, ugovora, fotokopije izvoda na kojima se vidi promena stanja po priloženim računima i dr.) kao dokazom o namenskom utrošku sredstava.
III GODIŠNJE NAGRADE ZA NAJBOLJE OPŠTINSKE/GRADSKE UPRAVE
Godišnje nagrade
Član 22
Ministarstvo dodeljuje godišnje nagrade jedinicama lokalne samouprave za najbolju praksu u oblastima dobre uprave (u daljem tekstu: godišnje nagrade) u vidu novčanog iznosa, u cilju finansijske podrške za dalje unapređenje dobre uprave na svojoj teritoriji.
Godišnje nagrade dodeljuju se jednom godišnje za rezultate postignute u prethodnoj kalendarskoj godini.
Godišnje nagrade dodeljuju se u ukupnom iznosu 2% raspoloživih sredstava, po prvom javnom konkursu u toku kalendarske godine za raspodelu sredstava iz člana 5. ovog pravilnika.
Iznos godišnjih nagrada se utvrđuje Javnim pozivom za podnošenje prijava za dobijanje godišnje nagrade.
U okviru ukupnih raspoloživih sredstava za godišnje nagrade, dodeljuju se godišnje nagrade u jednakim iznosima za sledeće oblasti:
1) efikasnost i delotvornost;
2) transparentnost i učešće javnosti u radu jedinice lokalne samouprave;
3) odgovornost i vladavina prava i
4) ravnopravnost i anti-diskriminacija.
Jedinica lokalne samouprave može da konkuriše za godišnje nagrade iz više oblasti s tim da godišnju nagradu može da dobije samo za jednu oblast.
Prijave na javni poziv za godišnju nagradu
Član 23
Dodela godišnjih nagrada se vrši na osnovu prijava zainteresovanih jedinica lokalne samouprave na objavljeni javni poziv.
Prijava iz stava 1. ovog člana obavezno sadrži obrazloženi predlog za dodelu godišnje nagrade sa predlogom projekta koji bi se sufinansirao sredstvima godišnje nagrade.
Prijave iz stava 1. ovog člana i potrebna dokumentacija mogu se podneti poštom ili elektronskom poštom.
Prijave iz stava 1. ovog člana podnose se korišćenjem propisanog obrasca (obrazac broj 6.) koji je odštampan u prilogu ovog pravilnika i koji čini njegov sastavni deo, a preuzima se u elektronskom obliku sa veb prezentacije Ministarstva.
Ako se prijava podnosi poštom prateća dokumentacija se obavezno podnosi u elektronskom obliku (CD ili USB).
Komisija za dodelu godišnjih nagrada za najbolje opštinske/gradske uprave
Član 24
Komisiju za dodelu godišnjih nagrada za najbolje opštinske/gradske uprave (u daljem tekstu: Komisija za dodelu nagrada) obrazuje ministar rešenjem.
Komisija za dodelu nagrada ima predsednika i četiri člana.
Komisija za dodelu nagrada donosi poslovnik o svom radu.
Stručne i administrativno-tehničke poslove za potrebe Komisije za dodelu nagrada obavlja organizaciona jedinica Ministarstva u čijem je delokrugu sistem lokalne samouprave.
Zadaci Komisije za dodelu nagrada
Član 25
Komisija za dodelu nagrada:
1) priprema i objavljuje tekst javnog poziva za dodelu godišnjih nagrada;
2) razmatra prijave jedinica lokalne samouprave za dodelu godišnje nagrade (prijave koje su blagovremeno podnete i sadrže svu potrebnu dokumentaciju);
3) sačinjava predlog odluke o dodeli godišnjih nagrada i dostavlja ga ministru;
4) prati realizaciju projekata koji se sufinansiraju iz sredstava dodeljenih godišnjih nagrada i način utroška sredstava na osnovu izveštaja iz člana 30. ovog pravilnika, kao i na drugi pogodan način;
5) utvrđuje izveštaj o realizaciji sredstava dodeljenih po osnovu godišnjih nagrada i dostavlja ga ministru, najmanje jednom godišnje;
6) obavlja i druge poslove u skladu sa ovim pravilnikom.
Javni poziv za dodelu godišnje nagrade
Član 26
Ministarstvo objavljuje javni poziv za dodelu godišnjih nagrada u "Službenom glasniku Republike Srbije" i na veb prezentaciji Ministarstva.
U javnom pozivu navode se naročito:
1) ukupna sredstva koja će biti dodeljena jedinicama lokalne samouprave sa najboljom praksom u primeni principa dobre uprave;
2) oblasti unapređenja principa dobre uprave na lokalnom nivou;
3) novčani iznos koji se raspodeljuje za pobednike u svakoj od oblasti;
4) potrebna dokumentacija koju su jedinice lokalne samouprave dužne da podnesu uz prijavu za godišnju nagradu;
5) rok za podnošenje prijava;
6) informacije o načinu elektronskog preuzimanja obrasca za podnošenje prijava.
Postupak rada Komisije za dodelu godišnje nagrade
Član 27
Komisija za dodelu nagrada, polazeći od ukupnog iznosa sredstava za raspodelu, pre objavljivanja javnog poziva, obračunava iznos sredstava za dodelu godišnjih nagrada za najbolje opštinske/gradske uprave, u skladu sa članom 22. ovog pravilnika.
Po isteku roka za podnošenje prijava, Komisija za dodelu nagrada:
1) razmatra sve blagovremeno podnete prijave;
2) proverava da li je uz svaku prijavu podneta potrebna dokumentacija i ukoliko je potrebno zahteva dopunu dokumentacije;
3) ocenjuje podnete prijave u skladu sa odredbama ovog pravilnika i
4) sačinjava predlog odluke za dodelu godišnjih nagrada i dostavlja ga ministru u roku od 25 dana od dana isteka roka za podnošenje prijava po objavljenom javnom pozivu.
Odluka o dodeli godišnjih nagrada
Član 28
Odluku o dodeli godišnjih nagrada donosi ministar, na predlog Komisije za dodelu nagrada, u roku od 30 dana od dana isteka roka za podnošenje prijava po objavljenom javnom pozivu.
Odluka o dodeli godišnjih nagrada objavljuje se u "Službenom glasniku Republike Srbije" i na veb prezentaciji Ministarstva.
Ugovor o korišćenju sredstava za godišnju nagradu
Član 29
Na osnovu odluke o dodeli godišnje nagrade iz člana 28. stav 1. ovog pravilnika, Ministarstvo zaključuje ugovor o korišćenju sredstava sa jedinicama lokalne samouprave kojima su dodeljene godišnje nagrade (u daljem tekstu: korisnici nagrade).
Ugovor o korišćenju sredstava, naročito, sadrži: predmet projekta za čiju realizaciju su namenjena sredstva godišnje nagrade, novčani iznos koji se dodeljuje korisniku nagrade, rok na koji se ugovor zaključuje, obavezu izveštavanja o utrošku sredstava, dokumentaciju koja se dostavlja Ministarstvu za praćenje utroška sredstava, kao i obavezu korisnika nagrade da, ukoliko sredstva ne koristi namenski ili ne iskoristi u ugovorenom roku, ista vrati u skladu sa ugovorom.
Izmene projektnih aktivnosti, kao i promena ugovorenog roka za korišćenje odobrenih sredstava može se izvršiti zaključenjem aneksa ugovora na osnovu obrazloženog predloga korisnika nagrade i saglasnosti Komisije za dodelu nagrade.
Obaveza podnošenja izveštaja
Član 30
Korisnik nagrade dužan je da Ministarstvu podnosi periodične izveštaje o utrošku sredstava, na svaka tri meseca od dana izvršenog prenosa sredstava na račun jedinice lokalne samouprave do konačnog utroška sredstava.
Korisnik sredstava dužan je da na zahtev Ministarstva podnese privremeni izveštaj o utrošku sredstava za projekat za koji su sredstva dodeljena i stepenu realizacije projekta, u roku koji Ministarstvo odredi.
Konačni izveštaj o načinu utroška sredstava i realizaciji namene za koju je godišnja nagrada dodeljena, dostavlja se Ministarstvu u roku od 30 dana od dana utroška sredstava.
Konačni izveštaj sadrži narativni i finansijski izveštaj. Finansijski izveštaj je izveštaj o strukturi troškova sa fotokopijom originalne finansijske dokumentacije (fotokopije računa, naloga, ugovora, fotokopije izvoda na kojima se vidi promena stanja po priloženim računima i dr.) kao dokazom o namenskom utrošku sredstava.
IV PRELAZNA I ZAVRŠNE ODREDBE
Okončanje započetih postupaka
Član 31
Postupci za raspodelu sredstava i za dodelu godišnjih nagrada započeti do dana stupanja na snagu ovog pravilnika, okončaće se primenom odredaba propisa koji je važio do dana stupanja na snagu ovog pravilnika.
Prestanak važenja ranijeg propisa
Član 32
Danom stupanja na snagu ovog pravilnika prestaje da važi Pravilnik o načinu i kriterijumima raspodele sredstava iz Budžetskog fonda za program lokalne samouprave ("Službeni glasnik RS", br. 11/18, 13/19 i 3/20).
Stupanje na snagu
Član 33
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Obrasce 1-5, koji su sastavni deo ovog pravilnika, objavljene u "Sl. glasniku RS", br. 101/2021, možete pogledati
OVDE
Obrasce 5 i 6, koji su sastavni deo ovog pravilnika, objavljene u "Sl. glasniku RS", br. 69/2024, možete pogledati
OVDE