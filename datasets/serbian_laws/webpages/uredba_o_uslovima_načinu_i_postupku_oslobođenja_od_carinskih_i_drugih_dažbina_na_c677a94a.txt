Title: UREDBAO USLOVIMA, NAČINU I POSTUPKU OSLOBOĐENJA OD CARINSKIH I DRUGIH
DAŽBINA NA UVOZ OPREME
URL: https://www.paragraf.rs/propisi/o-uslovima-nacinu-postupku-oslobodjenja-od-carinskih-dazbina-na-uvoz-opreme.html
Extracted: 2025-07-06T23:17:40.380250
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O USLOVIMA, NAČINU I POSTUPKU OSLOBOĐENJA OD CARINSKIH I DRUGIH
DAŽBINA NA UVOZ OPREME
("Sl. glasnik RS", br. 34/2019)
I UVODNE ODREDBE
Predmet uređivanja
Član 1
Ovom uredbom bliže se uređuju uslovi, način i postupak oslobođenja od carinskih
i drugih dažbina na uvoz opreme ulagača, osim poreza na dodatu vrednost.
Pojmovi
Član 2
Izrazi upotrebljeni u ovoj uredbi imaju sledeća značenja:
1)
uvozne dažbine
su carinske dažbine i druge dažbine, izuzev PDV-a
koje imaju isto dejstvo i koje se plaćaju pri uvozu robe;
2)
ulagač,
jeste domaće ili strano, pravno ili fizičko lice koje
je izvršilo ulaganje na teritoriji Republike Srbije, u skladu sa zakonom;
3)
oprema
jesu novi proizvodni pogoni, mašine i oprema koji se nabavljaju
i drže radi proizvodnje proizvoda, za čiji uvoz se odobrava carinska povlastica, a koju ulagač
uvozi i kao svoj nenovčani ulog investira u privredno društvo, ili koju privredno društvo
direktno nabavlja, a registruje kao ulaganje u formi zabeležbe, radi obavljanja delatnosti
za koje je dozvoljena dodela podsticaja u skladu sa propisima kojima se uređuju kriterijumi,
uslovi i način privlačenja direktnih investicija;
4)
carinska povlastica
je oslobođenje od plaćanja uvoznih dažbina
na uvoz opreme;
5)
mali privredni subjekt
jeste privredni subjekt koji ima manje
od 50 zaposlenih i godišnji promet ili ukupan godišnji bilans stanja koji ne prelazi 10 miliona
evra, u skladu sa propisom kojim se uređuje državna pomoć (u daljem tekstu: malo privredno
društvo);
6)
srednji privredni subjekt
jeste privredni subjekt koji ima od
50 do 250 zaposlenih i godišnji promet koji ne prelazi 50 miliona evra ili ukupni godišnji
bilans stanja koji ne prelazi 43 miliona evra u skladu sa propisom kojim se uređuje državna
pomoć (u daljem tekstu: srednje privredno društvo);
7)
veliki privredni subjekt
jeste privredni subjekt koji ima preko
250 zaposlenih i godišnji promet preko 50 miliona evra ili ukupan godišnji bilans stanja
preko 43 miliona evra u skladu sa propisom kojim se uređuje država pomoć (u daljem tekstu:
veliko privredno društvo);
8)
carinski organ
je Uprava carina, carinarnica i njene organizacione
jedinice nadležne za primenu carinskih i ostalih propisa, kao i ovlašćeni carinski službenik,
u skladu sa Zakonom o carinskoj službi ("Službeni glasnik RS", broj 95/18);
9)
ugovor o dodeli sredstava podsticaja
je ugovor kojim se uređuju
međusobna prava i obaveze davaoca sredstava podsticaja i korisnika sredstava podsticaja u
skladu sa propisom kojim se uređuju kriterijumi, uslovi i način privlačenja direktnih investicija;
10)
korisnik carinske povlastice
je privredno društvo registrovano
u Republici Srbiji za obavljanje delatnosti za koje je dozvoljena dodela podsticaja u skladu
sa propisima kojima se uređuju kriterijumi, uslovi i način privlačenja direktnih investicija,
a koje je uvoznik opreme za koju se odobravaju carinske povlastice.
II VISINA SREDSTAVA PODSTICAJA
Maksimalni dozvoljeni iznos sredstava podsticaja
Član 3
Maksimalni dozvoljeni iznosi sredstava podsticaja određuju se u skladu
sa propisima kojima se uređuju pravila za dodelu i kontrolu državne pomoći i propisima kojima
se uređuju uslovi i način privlačenja direktnih investicija.
Maksimalan dozvoljeni iznos sredstava za velika privredna društva može
se utvrditi najviše do 50% opravdanih troškova za realizaciju investicionog projekta.
Maksimalan dozvoljeni iznos sredstava za srednje privredno društvo može
se utvrditi najviše do 60% opravdanih troškova, a za mala privredna društva najviše do 70%
opravdanih troškova za realizaciju investicionog projekta.
III USLOVI ZA OSTVARIVANJE POVLASTICE
Ostvarivanje prava na oslobođenje
Član 4
Ostvarivanje prava na carinsku povlasticu na uvoz opreme, privredno društvo
ostvaruje u skladu sa pravilima za dodelu državne pomoći, i to:
1) u skladu sa pravilima za dodelu regionalne investicione državne pomoći,
za privredne subjekte koji su korisnici sredstava podsticaja po ugovoru o dodeli sredstava
podsticaja;
2) u skladu sa pravilima za dodelu de minimis državne pomoći, za privredne
subjekte koji nisu korisnici sredstava po ugovoru o dodeli sredstava podsticaja.
Pravo na carinsku povlasticu se ne može ostvariti za nabavku opreme u sektorima
saobraćaja, razvoja softvera osim ako nisu u funkciji unapređenja proizvoda, proizvodnog
procesa ili pružanja usluga servisnih centara, ugostiteljstva, igara na sreću, trgovine,
proizvodnje sintetičkih vlakana, uglja i čelika, rudarstva, duvana i duvanskih prerađevina,
oružja i municije, brodogradnje pomorskih trgovačkih plovila na sopstveni pogon preko 100
bruto registrovanih tona, aerodroma, komunalnih delatnosti, sektora energetike, širokopojasne
mreže, ribarstva i akvakulture.
Visina oslobođenja
Član 5
Carinska povlastica na uvoz opreme može se koristiti do visine upisanog
nenovčanog uloga u privredno društvo.
Iznos carinske povlastice može se dodeliti do iznosa koji:
1) kada se sabere sa iznosom dodeljenih sredstava podsticaja ne prelazi
iznos iz člana 3. st. 2. i 3. ove uredbe, za privredna društva koja su korisnici sredstava
po ugovoru o dodeli sredstava podsticaja;
2) ne prelazi gornju granicu
de minimis
državne pomoći u iznosu
od 23.000.000,00 dinara po jednom ulagaču u bilo kom periodu u toku tri uzastopne fiskalne
godine, u skladu sa propisima kojima se uređuju pravila za dodelu i kontrolu državne pomoći,
za privredna društva koja nisu korisnici sredstava po ugovoru o dodeli sredstava podsticaja.
Rok za ostvarenje prava na oslobođenje
Član 6
Pravo iz člana 4. ove uredbe može se ostvariti u roku od dve godine od
dana registracije zabeležbe odluke privrednog društva o ulaganju ili registracije povećanja
kapitala, u skladu sa Zakonom o postupku registracije u Agenciji za privredne registre.
Izuzetno od stava 1. ovog člana, ukoliko je ugovorom o isporuci opreme
predviđen duži rok isporuke od dve godine ili je nastupila docnja isporučioca opreme pravo
ulagača iz člana 4. ove uredbe može se ostvariti u roku od šest meseci od nastupanja navedenih
okolnosti.
Zabeležba ulaganja
Član 7
Radi ostvarivanja prava na carinsku povlasticu u skladu sa ovom uredbom
privredno društvo je u obavezi da u Registru privrednih subjekata upiše zabeležbu ulaganja-nabavke
opreme koja će biti uvezena kao ulog ulagača.
Zabeležbom iz stava 1. ovog člana upisuje se ugovor ili odluka privrednog
društva o ulaganju koja sadrži specifikaciju opreme kao sastavni deo odluke, šifru i naziv
delatnosti za koju se oprema pribavlja kao i podatke o isporučiocu opreme.
Specifikacija opreme iz stava 2. ovog člana obavezno sadrži: naziv opreme,
naziv proizvođača i vrednost opreme.
IV POSTUPAK ZA OSTVARIVANJE POVLASTICE
Evidentiranje i razmena podataka
Član 8
Privredno društvo koje zahteva carinsku povlasticu, radi uvođenja u evidenciju
u zavisnosti od osnova, dostavlja centrali Uprave carina u roku od 30 dana sledeće:
1) radi ostvarivanja prava na oslobođenje na osnovu odluke o povećanju
kapitala, dostavlja Upravi carina odluku o povećanju kapitala i izvod iz Registra privrednih
subjekata u roku od 30 dana od dana registracije povećanja osnovnog kapitala;
2) radi ostvarivanja prava na oslobođenje, na osnovu zabeležbe Ugovora
o nenovčanom ulaganju u privredno društvo ili zabeležbe ulaganja na osnovu Ugovora o dodeli
sredstava podsticaja, nakon upisa zabeležbe ulaganja u Registar privrednih subjekata, Agencija
za privredne registre dostavlja podatke o upisanim zabeležbama ulaganja Upravi carina posredstvom
informacionog sistema.
Do uspostavljanja elektronske komunikacije iz stava 1. ovog člana podatke
o upisanim zabeležbama ulaganja Upravi carina dostavlja privredno društvo koje zahteva carinsku
povlasticu.
Uprava carina uvodi i dodeljuje evidencioni broj privrednom društvu koje
zahteva carinsku povlasticu na osnovu podataka iz stava 1. ovog člana.
Zahtev za oslobođenje ulagača
Član 9
Carinskom organu koji sprovodi carinski postupak stavljanja opreme u slobodan
promet privredno društvo koje zahteva carinsku povlasticu radi ostvarivanja prava na oslobođenje,
podnosi:
1) odluku o povećanju kapitala i procenu vrednosti nenovčanog uloga;
2) garantni list ili drugu odgovarajuću dokumentaciju iz koje se može utvrditi
da je oprema koja se uvozi nova;
3) ugovor o dodeli sredstava podsticaja, ako je korisnik povlastice i korisnik
sredstava po pomenutom ugovoru;
4) izjavu da nije korisnik
de minimis
državne pomoći, odnosno izjavu
o ostvarenom iznosu
de minimis
državne pomoći u tekućoj fiskalnoj godini i u prethodne
dve uzastopne fiskalne godine, ako nije korisnik sredstava po ugovoru o dodeli sredstava
podsticaja;
5) izjavu da oprema koja se uvozi služi za obavljanje delatnosti korisnika
povlastice;
6) izjavu o svim drugim dodeljenim državnim pomoćima za iste opravdane
troškove.
Uz dokaze iz stava 1. tač. 1)-6) ovog člana prilaže se izvod o registrovanim
podacima o privrednom društvu upisanom u Registar privrednih subjekata o visini upisanog
nenovčanog uloga ulagača u kapitalu privrednog društva ili izvod o registraciji zabeležbe
ulaganja, koje carinski organ pribavlja po službenoj dužnosti.
Carinski organ na osnovu podnetog zahteva i priloženih dokaza donosi rešenje
o oslobađanju od plaćanja uvoznih dažbina na uvoz opreme.
Carinski organ kopiju rešenja iz stava 3. ovog člana dostavlja ministarstvu
nadležnom za poslove privrede i Komisiji za kontrolu državne pomoći bez odlaganja, najkasnije
u roku od 30 dana od dana donošenja rešenja, a na kraju svakog šestomesečnog perioda dostavlja
izveštaj o privrednim društvima koja su ostvarila pravo na carinsku povlasticu Razvojnoj
agenciji Srbije.
V ZABRANA OTUĐENJA I OGRANIČENJE RASPOLAGANJA
Trajanje ograničenja u pogledu prava raspolaganja uvezenom
opremom oslobođenom od plaćanja uvoznih dažbina
Član 10
Oprema se ne može otuđiti, dati drugom na upotrebu ili koristiti u druge
svrhe u roku od tri godine od dana stavljanja robe u slobodan promet u skladu sa carinskim
propisima.
Ako se oprema iz stava 1. ovog člana otuđi, da drugom na upotrebu ili koristi
u druge svrhe pre isteka roka iz stava 1. ovog člana, na tu opremu plaćaju se uvozne dažbine.
Visina uvoznih dažbina iz stava 2. ovog člana obračunava se prema stanju
robe i po propisima koji važe na dan podnošenja zahteva za obračun i plaćanja uvoznih dažbina,
odnosno na dan donošenja rešenja o naplati uvoznih dažbina ako nije podnet zahtev za obračun
i plaćanje uvoznih dažbina.
Carinski nadzor
Član 11
Oprema oslobođena plaćanja uvoznih dažbina po osnovu uloga ulagača koja
je stavljena u slobodan promet u skladu sa odredbama ove uredbe ostaje pod carinskim nadzorom.
Carinski nadzor prestaje:
1) kada više ne postoje uslovi zbog kojih je oprema i stavljena u slobodan
promet bez plaćanja uvoznih dažbina;
2) kad se oprema izveze ili uništi;
3) kada se dozvoli upotreba opreme u druge svrhe od onih koje su propisane
ovom uredbom i kada su uvozne dažbine plaćene.
VI PRELAZNE I ZAVRŠNE ODREDBE
Okončanje započetih postupaka
Član 12
Postupci za ostvarivanje povlastica započeti do dana stupanja na snagu
ove uredbe, okončaće se u skladu sa propisima po kojima su započeti.
Razmena podataka putem informacionog sistema
Član 13
Agencija za privredne registre je dužna da u roku od 60 dana od dana stupanja
na snagu ove uredbe, posredstvom informacionog sistema dostavi podatke Upravi carina o upisanim
zabeležbama ulaganja.
Prestanak važenja uredbe
Član 14
Danom stupanja na snagu ove uredbe prestaje da važi Uredba o uslovima,
načinu i postupku oslobođenja od carinskih i drugih dažbina na uvoz opreme ("Službeni
glasnik RS", broj 48/18).
Stupanje na snagu
Član 15
Ova uredba stupa na snagu osmog dana od dana objavljivanja u "Službenom
glasniku Republike Srbije".