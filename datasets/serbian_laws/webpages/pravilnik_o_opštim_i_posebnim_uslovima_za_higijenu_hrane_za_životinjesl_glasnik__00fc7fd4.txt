Title: PRAVILNIKO OPŠTIM I POSEBNIM USLOVIMA ZA HIGIJENU
        HRANE ZA ŽIVOTINJE
URL: https://www.paragraf.rs/propisi/pravilnik-o-opstim-i-posebnim-uslovima-za-higijenu-hrane-za-zivotinje.html
Extracted: 2025-07-06T23:12:08.802646
================================================================================

Sve informacije o propisu nađite
OVDE
.
Tweet
Prijavite se na
mailing listu
!
﻿
PRAVILNIK
O OPŠTIM I POSEBNIM USLOVIMA ZA HIGIJENU
        HRANE ZA ŽIVOTINJE
("Sl. glasnik RS", br. 23/2018)
Predmet uređenja
Član 1
Ovim pravilnikom bliže se propisuju opšti i posebni uslovi
  za higijenu hrane za životinje koje u pogledu izgradnje, odnosno rekonstrukcije
  moraju da ispunjavaju objekti za proizvodnju i promet hrane za životinje.
Opšti i posebni uslovi za higijenu hrane za
  životinje
Član 2
Objekti za proizvodnju i promet hrane za životinje prilikom
  izgradnje, odnosno rekonstrukcije, u zavisnosti od obima proizvodnje i prometa,
  kao i načina rada, moraju da ispunjavaju uslove za higijenu hrane za životinje,
  i to:
1) opšte uslove za higijenu hrane za životinje;
2) posebne uslove za higijenu hrane za životinje.
Opšti uslovi za higijenu hrane za životinje
Član 3
Opšti uslovi za higijenu hrane za životinje obuhvataju uslove
  higijene hrane za životinje u svim fazama proizvodnje, prerade i prometa propisane
  posebnim propisom kojim se uređuju opšti i posebni uslovi higijene hrane za
  životinje, i to u pogledu propisanih uslova za objekat, prostorije, prostor
  i opremu.
Pored uslova iz stava 1. ovog člana, opšti uslovi za higijenu
  hrane za životinje obuhvataju i:
1) uslove u pogledu objekata, prostorija, prostora i opreme
  propisane posebnim propisom kojim se uređuju mere ranog otkrivanja i dijagnostike
  zarazne bolesti transmisivnih spongioformnih encefalopatija, ako se u proizvodnji
  koristi proizvod dobijen od sporednih proizvoda životinjskog porekla;
2) uslove u pogledu objekata, prostorija, prostora i opreme
  propisane posebnim propisom kojim se uređuju uslovi za proizvodnju, način i
  postupak za deklarisanje, stavljanje u promet i način upotrebe medicinirane
  hrane za životinje, ako se u proizvodnji koristi odobren premiks.
Opšti uslovi za higijenu hrane iz stava 1. ovog člana ne odnose
  se na primarnu proizvodnju hrane za životinje i poslove u vezi sa primarnom
  proizvodnjom hrane za životinje.
Posebni uslovi za higijenu hrane za životinje
Član 4
Posebni uslovi za higijenu hrane za životinje obuhvataju sledeće
  uslove:
1) uslove higijene hrane za životinje u pogledu primenjenog
  sistema analize rizika i kritičnih kontrolnih tačaka propisane posebnim propisom
  kojim se uređuju opšti i posebni uslovi higijene hrane za životinje;
2) uslove higijene hrane za životinje u pogledu higijene hrane
  za životinje u svim fazama proizvodnje, prerade i prometa, osim u primarnoj
  proizvodnji i poslovima u vezi sa primarnom proizvodnjom propisane posebnim
  propisom kojim se uređuju opšti i posebni uslovi higijene hrane za životinje;
3) uslove u pogledu deklarisanja, označavanja i reklamiranja
  hrane za životinje propisane posebnim propisom kojim se uređuju uslovi za deklarisanje,
  označavanje i reklamiranje hrane za životinje;
4) uslove u pogledu kvaliteta hrane za životinje i dozvoljenih
  odstupanja propisane posebnim propisom kojim se uređuju uslovi kvaliteta hrane
  za životinje.
Pored uslova iz stava 1. ovog člana, posebni uslovi za higijenu
  hrane za životinje obuhvataju i odgovarajuće uslove koji se odnose na:
1) uslove u pogledu sprečavanja unakrsnog zagađenja i umanjenja
  rizika od nenamernog mešanja hrane za životinje propisane posebnim propisom
  kojim se uređuju mere ranog otkrivanja i dijagnostike zarazne bolesti transmisivnih
  spongioformnih encefalopatija, ako se u proizvodnji koristi proizvod dobijen
  od sporednih proizvoda životinjskog porekla;
2) uslove u pogledu proizvodnje, načina i postupka za deklarisanje,
  stavljanje u promet i načina upotrebe medicinirane hrane za životinje propisane
  posebnim propisom kojim se uređuju uslovi za proizvodnju, način i postupak
  za deklarisanje, stavljanje u promet i način upotrebe medicinirane hrane za
  životinje, ako se u proizvodnji koristi odobren premiks;
3) uslove koje mora da ispuni hrana za životinje s posebnim
  namenama koja se koristi za ishranu životinja s posebnim potrebama propisane
  posebnim propisom kojim se uređuje hrana za životinje s posebnim potrebama,
  ako se proizvodi hrana za životinje s posebnim potrebama.
Završna odredba
Član 5
Ovaj pravilnik stupa na snagu osmog dana od dana objavljivanja
  u "Službenom glasniku Republike Srbije".