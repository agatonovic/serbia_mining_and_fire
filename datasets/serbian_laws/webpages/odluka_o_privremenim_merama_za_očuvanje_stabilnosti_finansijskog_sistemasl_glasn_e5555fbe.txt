Title: ODLUKAO PRIVREMENIM MERAMA ZA OČUVANJE STABILNOSTI FINANSIJSKOG
SISTEMA
URL: https://www.paragraf.rs/propisi/korona-virus-vanredno-stanje-odluka-o-merama-za-ocuvanje-stabilnosti-finansijskog-sistema.html
Extracted: 2025-07-06T23:08:34.706368
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ODLUKA
O PRIVREMENIM MERAMA ZA OČUVANJE STABILNOSTI FINANSIJSKOG
SISTEMA
("Sl. glasnik RS", br. 33/2020)
1. Ovom odlukom uređuju se mere i aktivnosti koje je banka dužna da primeni
u uslovima pandemije izazvane COVID-19, radi očuvanja stabilnosti finansijskog sistema u
Republici Srbiji zbog mogućnosti suočavanja sa teškoćama u otplati obaveza dužnika.
2. Banka je dužna da dužnicima (fizičkim licima, poljoprivrednicima, preduzetnicima
i privrednim društvima) ponudi zastoj u otplati obaveza (moratorijum) u roku od tri dana
od dana stupanja na snagu ove odluke.
Banka je dužna da obaveštenje o ponudi iz stava 1. ove tačke objavi na
svojoj internet prezentaciji, čime se smatra da je ponuda dostavljena svim dužnicima.
Ako dužnik u roku od 10 dana od dana objavljivanja obaveštenja iz stava
2. ove tačke ne odbije ponudu iz stava 1. ove tačke, smatraće se da je tu ponudu prihvatio.
Moratorijum iz stava 1. ove tačke proizvodi pravno dejstvo istekom roka
iz stava 3. te tačke.
Moratorijum iz stava 1. ove tačke ne može biti kraći od 90 dana, odnosno
od trajanja vanrednog stanja koje je uvedeno zbog pandemije.
Banka može dužnicima iz stava 1. ove tačke ponuditi i druge olakšice u
vezi sa otplatom potraživanja.
Tokom trajanja vanrednog stanja koje je uvedeno zbog pandemije banka ne
obračunava zateznu kamatu na dospelo a neizmireno potraživanje i ne pokreće postupak izvršenja,
kao ni postupak prinudne naplate prema dužniku, odnosno ne preduzima druge pravne radnje
u cilju naplate potraživanja od dužnika.
3. Banka je dužna da unutrašnjim aktima uredi:
- ovlašćenja i odgovornosti u procesu sprovođenja mera i aktivnosti iz
ove odluke;
- sistem praćenja i izveštavanja u banci i izveštavanja Narodne banke Srbije
o aktivnostima i merama iz ove odluke i rezultatima u vezi sa njihovom primenom;
- vrste olakšica iz tačke 2. stav 6. ove odluke, kao i uslove za njihovu
primenu;
- postupak komunikacije sa dužnicima u smislu ove odluke.
Banka je dužna da akte iz stava 1. ove tačke dostavi Narodnoj banci Srbije
odmah po njihovom usvajanju.
4. Banka je dužna da jednom mesečno Narodnoj banci Srbije dostavlja izveštaj
o sprovedenim aktivnostima i merama preduzetim u skladu sa ovom odlukom, kao i rezultatima
tih aktivnosti odnosno mera.
Izveštaj iz stava 1. ove tačke naročito sadrži podatke o ukupnom broju
dužnika u smislu ove odluke, broju dužnika kojima su ponuđene olakšice u skladu sa ovom odlukom,
broju dužnika koji su prihvatili ponudu po vrstama olakšica, kao i sve druge podatke od značaja
za praćenje efikasnosti postupka koji sprovodi.
5. Banka ne može od dužnika zahtevati naknadu bilo kojih troškova u vezi
sa preduzimanjem mera i aktivnosti u skladu sa ovom odlukom.
6. Potraživanja prema dužnicima kojima su odobrene olakšice iz tačke 2.
ove odluke, a po kojima u momentu stupanja na snagu ove odluke ti dužnici nisu bili u docnji
dužoj od 90 dana - neće se smatrati restrukturiranim, niti problematičnim potraživanjima,
kao ni problematičnim kreditom u smislu propisa Narodne banke Srbije, odnosno neće se smatrati
da je nastupio status neizmirenja obaveze.
7. Banka je dužna da svoje unutrašnje akte uskladi sa odredbama ove odluke
u roku od pet dana od dana stupanja na snagu te odluke.
8. Ova odluka stupa na snagu narednog dana od dana objavljivanja u "Službenom
glasniku Republike Srbije".