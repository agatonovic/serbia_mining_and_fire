Title: PRAVILNIKO ZAJEDNIČKIM KRITERIJUMIMA I STANDARDIMA ZA USPOSTAVLJANJE,
FUNKCIONISANJE I IZVEŠTAVANJE O SISTEMU FINANSIJSKOG UPRAVLJANJA I KONTROLE U JAVNOM SEKTORU
URL: https://www.paragraf.rs/propisi/pravilnik-zajednickim-kriterijumima-finansijskog-upravljanja-javnom-sektoru.html
Extracted: 2025-07-06T23:15:27.970887
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O ZAJEDNIČKIM KRITERIJUMIMA I STANDARDIMA ZA USPOSTAVLJANJE,
FUNKCIONISANJE I IZVEŠTAVANJE O SISTEMU FINANSIJSKOG UPRAVLJANJA I KONTROLE U JAVNOM SEKTORU
("Sl. glasnik RS", br. 89/2019)
I OSNOVNE ODREDBE
Član 1
Ovim pravilnikom propisuju se zajednički kriterijumi i standardi za uspostavljanje,
funkcionisanje i izveštavanje o sistemu finansijskog upravljanja i kontrole kod korisnika
javnih sredstava.
Član 2
Pojmovi koji se koriste u ovom pravilniku imaju sledeće značenje:
1) Adekvatni sistem finansijskog upravljanja i kontrole obezbeđuje, u razumnoj
meri, uverenost da postoji efektivno upravljanje rizicima, te da će se ciljevi i zadaci korisnika
javnih sredstava ostvariti na efikasan i ekonomičan način;
2) Dobro finansijsko upravljanje odnosi se na zahtev da se javna sredstva
troše i njima upravlja u skladu sa principima ekonomičnosti, efektivnosti i efikasnosti;
3) Razumna uverenost predstavlja zadovoljavajući stepen sigurnosti u vezi
sa određenim pitanjem koje se razmatra u pogledu troškova, koristi i rizika;
4) Rizik predstavlja verovatnoću da će se desiti određeni događaj koji
bi mogao imati negativan uticaj na ostvarivanje ciljeva korisnika javnih sredstava. Rizik
se meri kroz njegove posledice i verovatnoću dešavanja;
5) Međunarodni standardi interne kontrole odnose se na standarde usklađene
sa Smernicama za internu kontrolu u javnom sektoru Međunarodne organizacije vrhovnih revizorskih
institucija (INTOSAI);
6) Rukovodilac korisnika javnih sredstava je lice koje rukovodi radom,
odnosno poslovanjem korisnika javnih sredstava;
7) Upravljačka odgovornost je obaveza rukovodilaca svih nivoa kod korisnika
javnih sredstava da sve poslove obavljaju zakonito, poštujući principe ekonomičnosti, efektivnosti,
efikasnosti i javnosti, kao i da za svoje odluke, postupke i rezultate odgovaraju onome koji
ih je imenovao ili im je preneo odgovornost;
8) Revizorski trag je zapis koji obezbeđuje hronološko dokumentovanje i
praćenje poslovnih promena u okviru poslovnih procesa, aktivnosti ili operacija od početka
do kraja;
9) Ekonomičnost podrazumeva da sredstva koja korisnik javnih sredstava
upotrebljava za sprovođenje svojih delatnosti budu blagovremeno dostupna, u odgovarajućim
količinama, odgovarajućeg kvaliteta i po najpovoljnijoj ceni;
10) Efektivnost predstavlja odnos između postignutih rezultata i predviđenih
ciljeva;
11) Efikasnost znači postizanje najboljeg odnosa između upotrebljenih sredstava
i postignutih rezultata;
12) Nepravilnost predstavlja svako kršenje neke odredbe propisanih pravila
i ugovora, koje je posledica postupka ili propusta lica zaposlenih kod korisnika javnih sredstava,
ugovarača, krajnjih korisnika i krajnjih primalaca, a koje kao posledicu ima, ili bi moglo
imati negativan uticaj na ostvarivanje ciljeva korisnika javnih sredstava i/ili neopravdane
troškove.
II SISTEM FINANSIJSKOG UPRAVLJANJA I KONTROLE
1. Definicija, ciljevi i obuhvat sistema
Član 3
Finansijsko upravljanje i kontrola je sistem politika, procedura i aktivnosti
koje uspostavlja, održava i redovno ažurira rukovodilac korisnika javnih sredstava, a kojim
se upravljajući rizicima obezbeđuje uveravanje u razumnoj meri da će se ciljevi korisnika
javnih sredstava ostvariti na pravilan, ekonomičan, efikasan i efektivan način, kroz:
1) poslovanje u skladu sa propisima, unutrašnjim aktima i ugovorima;
2) potpunost, realnost i integritet finansijskih i poslovnih izveštaja;
3) dobro finansijsko upravljanje i zaštitu sredstava i podataka (informacija).
Član 4
Sistem finansijskog upravljanja i kontrole odnosi se na sve rukovodioce
i zaposlene, a obuhvata sve organizacione jedinice, procese, aktivnosti, programe i projekte
u okviru korisnika javnih sredstava.
2. Elementi sistema finansijskog upravljanja i kontrole
Član 5
Sistem finansijskog upravljanja i kontrole obuhvata sledeće međusobno povezane
elemente:
1) kontrolno okruženje;
2) upravljanje rizicima;
3) kontrolne aktivnosti;
4) informacije i komunikaciju;
5) praćenje i procenu sistema.
Elementi sistema finansijskog upravljanja i kontrole usklađeni su sa međunarodnim
standardima interne kontrole (INTOSAI) koji uključuju koncept KOSO okvira "Interna kontrola
- Integrisani okvir" ("Internal Control - Integrated Framework"), koji je
ustanovila Komisija sponzorskih organizacija Nacionalne komisije za falsifikovane izveštaje
- poznata i kao Tredvejska komisija (Committee of Sponsoring Organisations - COSO of the
Treadway Commission).
Član 6
Kontrolno okruženje odražava stav i svest o internoj kontroli u okviru
korisnika javnih sredstava.
Kontrolno okruženje obuhvata sledeće principe:
1) Posvećenost integritetu i etičkim vrednostima rukovodstva i zaposlenih;
2) Vršenje nadzora nad razvojem i učinkom interne kontrole od strane upravljačke
strukture;
3) Uspostavljanje struktura i linija izveštavanja, kao i sistema nadležnosti
i odgovornosti u ostvarivanju ciljeva od strane rukovodstva;
4) Posvećenost privlačenju, razvoju i zadržavanju stručnih pojedinaca,
u skladu sa ciljevima korisnika javnih sredstava;
5) Odgovornost zaposlenih za realizaciju svojih zaduženja u pogledu interne
kontrole radi ostvarivanja ciljeva korisnika javnih sredstava.
Član 7
Upravljanje rizicima obuhvata identifikovanje, procenu i kontrolu nad potencijalnim
događajima i situacijama koje mogu uticati na ostvarenje ciljeva korisnika javnih sredstava,
obezbeđujući razumno uveravanje da će ti ciljevi biti ostvareni.
Radi vršenja aktivnosti iz stava 1. ovog člana, rukovodilac korisnika javnih
sredstava usvaja strategiju upravljanja rizikom, koja se ažurira svake tri godine, kao i
u slučaju kada se kontrolno okruženje značajnije izmeni.
Upravljanje rizicima obuhvata sledeće principe:
1) Korisnik javnih sredstava utvrđuje ciljeve na način koji je dovoljno
jasan da bi se omogućila identifikacija i procena rizika koji se odnose na te ciljeve;
2) Analizu rizika u okviru korisnika javnih sredstava kao osnov za odlučivanje
o načinu upravljanja rizicima;
3) Procenu rizika od mogućnosti prevare;
4) Identifikovanje i analizu promena u okviru korisnika javnih sredstava
koje bi mogle značajnije uticati na sistem interne kontrole.
Član 8
Kontrolne aktivnosti su pisane politike i procedure i njihova primena,
a uspostavljaju se radi pružanja razumnog uveravanja da su rizici koji utiču na postizanje
ciljeva ograničeni na prihvatljiv nivo.
Kontrolne aktivnosti obuhvataju sledeće principe:
1) Odabir i razvoj kontrolnih aktivnosti za svođenje rizika na prihvatljiv
nivo;
2) Odabir i razvoj opštih kontrolnih aktivnosti informacionih tehnologija
u poslovnim informacionim sistemima da bi se podstaklo ostvarivanje ciljeva;
3) Sprovođenje kontrolnih aktivnosti kroz politike u kojima su definisana
očekivanja, kao i kroz procedure u kojima se te politike realizuju.
Kontrolne aktivnosti moraju biti odgovarajuće, a troškovi za njihovo uvođenje
ne smeju prevazići očekivanu korist od njihovog uvođenja.
Kontrolne aktivnosti koje služe za svođenje rizika na prihvatljiv nivo
moraju biti analizirane i ažurirane najmanje jednom godišnje.
Član 9
Informacije i komunikacija obuhvataju sledeće principe:
1) Pribavljanje, kreiranje i upotrebu relevantnih i kvalitetnih informacija
kako bi se podstaklo funkcionisanje interne kontrole;
2) Internu razmenu informacija, uključujući ciljeve i odgovornosti za internu
kontrolu, koje su neophodne da bi se podstaklo funkcionisanje interne kontrole;
3) Komunikaciju sa eksternim stranama o pitanjima koja utiču na funkcionisanje
komponenti interne kontrole.
Član 10
Praćenje i procena sistema obuhvata uvođenje sistema za nadgledanje, sa
ciljem da se proceni kvalitet poslovanja tokom određenog perioda, i da se utvrdi da li sistem
finansijskog upravljanja i kontrole adekvatno funkcioniše.
Praćenje i procena sistema obavlja se tekućim uvidom od strane zaposlenih,
samoprocenjivanjem koje sprovode rukovodioci i aktivnostima interne revizije.
Praćenje i procena sistema obuhvata sledeće principe:
1) Odabir, razvoj i sprovođenje stalne ocene (redovne aktivnosti upravljanja
i nadzora tokom samog poslovanja) i/ili posebne ocene (samoocenjivanje i interna revizija),
kako bi se utvrdilo da li su komponente interne kontrole uspostavljene i da li funkcionišu;
2) Vršenje ocene i blagovremeno izveštavanje o slabostima u sistemu internih
kontrola lica koja su zadužena za preduzimanje korektivnih radnji, uključujući i više rukovodstvo,
po potrebi.
III USPOSTAVLJANJE, FUNKCIONISANJE I IZVEŠTAVANJE O SISTEMU
FINANSIJSKOG UPRAVLJANJA I KONTROLE
1. Odgovornost rukovodioca korisnika javnih sredstava
Član 11
Za uspostavljanje, održavanje i redovno ažuriranje sistema finansijskog
upravljanja i kontrole, kao i za izveštavanje o adekvatnosti sistema finansijskog upravljanja
i kontrole, odgovoran je rukovodilac korisnika javnih sredstava.
Član 12
Rukovodilac korisnika javnih sredstava odgovoran je i za:
1) određivanje ciljeva korisnika javnih sredstava kojim rukovodi, razradu
i sprovođenje strateških planova, akcionih planova i programa za ostvarenje ciljeva;
2) upravljanje rizicima koji prete ostvarenju ciljeva korisnika javnih
sredstava, uvođenjem odgovarajućih kontrolnih aktivnosti u skladu sa međunarodnim standardima
interne kontrole;
3) planiranje, upravljanje i računovodstvo javnih sredstava;
4) pridržavanje principa zakonitosti, pravilnosti i dobrog finansijskog
upravljanja javnim sredstvima;
5) efektivno upravljanje zaposlenima i održavanje neophodnog nivoa njihove
stručnosti;
6) čuvanje i zaštitu sredstava i informacija od gubitaka, krađe, neovlašćenog
korišćenja i pogrešne upotrebe;
7) uspostavljanje odgovarajuće organizacione strukture za efektivno ostvarivanje
ciljeva i upravljanje rizicima;
8) obezbeđivanje uslova za zakonito i etičko ponašanje zaposlenih kod korisnika
javnih sredstava;
9) razdvajanje odgovornosti za donošenje, izvršavanje i kontrolu odluka;
10) uvođenje internih pravila za finansijsko upravljanje i kontrolu, putem
unutrašnjih akata;
11) potpuno, ispravno, tačno i blagovremeno evidentiranje svih poslovnih
promena;
12) praćenje, ažuriranje i preduzimanje mera za poboljšanje sistema finansijskog
upravljanja i kontrole, u skladu sa preporukama interne revizije i ostalim procenama;
13) dokumentovanje svih poslovnih promena i poslova i obezbeđenje revizorskog
traga unutar korisnika javnih sredstava;
14) izveštavanje o stanju sistema za finansijsko upravljanje i kontrolu.
2. Prenos ovlašćenja i odgovornosti
Član 13
Pojedine odgovornosti iz člana 12. ovog pravilnika, rukovodilac korisnika
javnih sredstava može, putem dodele ovlašćenja pisanim putem, preneti na druga lica u okviru
korisnika javnih sredstava kojim rukovodi, ako zakonom ili drugim propisom nije drukčije
određeno.
Prenosom ovlašćenja i odgovornosti u smislu stava 1. ovog člana ne isključuje
se odgovornost rukovodioca korisnika javnih sredstava.
3. Odgovornost rukovodioca unutrašnjih organizacionih jedinica
Član 14
Rukovodioci unutrašnjih organizacionih jedinica korisnika javnih sredstava
odgovorni su rukovodiocu korisnika javnih sredstava za aktivnosti uspostavljanja, održavanja
i unapređenja finansijskog upravljanja i kontrole, kao i za izveštavanje o sistemu finansijskog
upravljanja i kontrole u delokrugu rada organizacione jedinice kojom rukovode u okviru ovlašćenja
i odgovornosti koja su im dodeljena.
4. Upravljačka odgovornost
Član 15
Upravljačka odgovornost je koncept na osnovu kog su rukovodioci na svim
nivoima odgovorni za odluke i postupke preduzete u pravcu ostvarivanja ciljeva korisnika
javnih sredstava.
Upravljačka odgovornost predstavlja osnov za uspostavljanje i razvoj sistema
finansijskog upravljanja i kontrole.
Upravljačka odgovornost obuhvata odgovornost za dobro finansijsko upravljanje
na svim nivoima korisnika javnih sredstava, odnosno, odgovarajuću organizaciju, procedure
i izveštavanje o rezultatima.
Član 16
Upravljačka odgovornost je zasnovana na tri međusobno povezana elementa:
nadležnost, ovlašćenje i odgovornost.
Nadležnost, u smislu ovog pravilnika, predstavlja pravo i dužnost donošenja
odluka koje se odnose na upravljanje delegiranim resursima (ljudskim, budžetskim) da bi se
ostvarili ciljevi korisnika javnih sredstava.
Ovlašćenjem, u smislu ovog pravilnika, prenosi se obaveza izvršenja dodeljenih
zaduženja, a koja se dodeljuju na osnovu nadležnosti davaoca (pravo na postupanje).
Odgovornost, u smislu ovog pravilnika, je obaveza da se davaocu ovlašćenja
odgovara za ispunjavanje tih ovlašćenja (obaveza postupanja). Odgovornost obuhvata i davanje
informacija i obrazloženja za sprovođenje određenih postupaka, aktivnosti ili odluka.
Član 17
Rukovodilac korisnika javnih sredstava dužan je da uspostavi hijerarhijski
sistem prenosa ovlašćenja i odgovornosti i odgovarajućih linija izveštavanja, uključujući
jasne ciljeve i pokazatelje uspešnosti, koji će obezbediti ostvarivanje ciljeva korisnika
javnih sredstava.
5. Upravljanje nepravilnostima
Član 18
Upravljanje nepravilnostima je bitan činilac upravljačke odgovornosti i
jedan od ključnih delova sistema finansijskog upravljanja i kontrole.
Rukovodilac korisnika javnih sredstava dužan je da uspostavi sistem za
otkrivanje, evidentiranje i postupanje po obaveštenjima o sumnjama na nepravilnosti unutar
korisnika javnih sredstava, kao i sistem izveštavanja.
Rukovodilac korisnika javnih sredstava dužan je da preduzima mere za umanjenje
rizika od nepravilnosti.
6. Izveštavanje
Član 19
Rukovodilac korisnika javnih sredstava izveštava ministra finansija o adekvatnosti
i funkcionisanju uspostavljenog sistema finansijskog upravljanja i kontrole do 31. marta
tekuće godine za prethodnu godinu na obrascima koje priprema Centralna jedinica za harmonizaciju.
7. Izjava o internim kontrolama
Član 20
Rukovodilac korisnika javnih sredstava potpisuje izjavu o internim kontrolama
kojom potvrđuje nivo usklađenosti sistema finansijskog upravljanja i kontrole u odnosu na
međunarodne standarde interne kontrole.
Izjava o internim kontrolama je sastavni deo godišnjeg izveštaja o sistemu
finansijskog upravljanja i kontrole iz člana 19. ovog pravilnika.
Član 21
Centralna jedinica za harmonizaciju izrađuje metodološka uputstva i smernice
za uspostavljanje i funkcionisanje sistema finansijskog upravljanja i kontrole i objavljuje
ih na internet prezentaciji Ministarstva finansija - Centralne jedinice za harmonizaciju.
Metodološka uputstva i smernice za uspostavljanje i funkcionisanje sistema
finansijskog upravljanja i kontrole iz stava 1. ovog člana, detaljno razrađuju elemente sistema
finansijskog upravljanja i kontrole iz člana 5. ovog pravilnika a obuhvataju i korisne alate
za sprovođenje sistema finansijskog upravljanja i kontrole.
IV PRELAZNE I ZAVRŠNE ODREDBE
Član 22
Danom stupanja na snagu ovog pravilnika prestaje da važi Pravilnik o zajedničkim
kriterijumima i standardima za uspostavljanje, funkcionisanje i izveštavanje o sistemu finansijskog
upravljanja i kontrole u javnom sektoru ("Službeni glasnik RS", br. 99/11 i 106/13).
Član 23
Član 20. stav 1. ovog pravilnika primenjivaće se od 1. januara 2021. godine.
Član 24
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".