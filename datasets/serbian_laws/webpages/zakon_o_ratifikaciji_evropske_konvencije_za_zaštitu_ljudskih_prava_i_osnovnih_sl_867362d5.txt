Title: ZAKONO RATIFIKACIJI EVROPSKE KONVENCIJE ZA ZAŠTITU 
        LJUDSKIH PRAVA I OSNOVNIH SLOBODA, IZMENJENE U SKLADU SA PROTOKOLOM BROJ 
        11, PROTOKOLA UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA, 
        PROTOKOLA BROJ 4 UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA 
        KOJIM SE OBEZBEĐUJU IZVESNA PRAVA I SLOBODE KOJI NISU UKLJUČENI U KONVENCIJU 
        I PRVI PROTOKOL UZ NJU, PROTOKOLA BROJ 6 UZ KONVENCIJU ZA ZAŠTITU LJUDSKIH 
        PRAVA I OSNOVNIH SLOBODA O UKIDANJU SMRTNE KAZNE, PROTOKOLA BROJ 7 UZ 
        KONVENCIJU ZA ZAŠTITU LJUDSKIH PRAVA I OSNOVNIH SLOBODA, PROTOKOLA BROJ 
        12 UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA I PROTOKOLA 
        BROJ 13 UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA O UKIDANJU 
        SMRTNE KAZNE U SVIM OKOLNOSTIMA
URL: https://www.paragraf.rs/propisi/zakon-ratifikaciji-evropske-konvencije-ljudska-prava-osnovne-slobode.html
Extracted: 2025-07-06T23:19:51.590828
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O RATIFIKACIJI EVROPSKE KONVENCIJE ZA ZAŠTITU 
        LJUDSKIH PRAVA I OSNOVNIH SLOBODA, IZMENJENE U SKLADU SA PROTOKOLOM BROJ 
        11, PROTOKOLA UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA, 
        PROTOKOLA BROJ 4 UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA 
        KOJIM SE OBEZBEĐUJU IZVESNA PRAVA I SLOBODE KOJI NISU UKLJUČENI U KONVENCIJU 
        I PRVI PROTOKOL UZ NJU, PROTOKOLA BROJ 6 UZ KONVENCIJU ZA ZAŠTITU LJUDSKIH 
        PRAVA I OSNOVNIH SLOBODA O UKIDANJU SMRTNE KAZNE, PROTOKOLA BROJ 7 UZ 
        KONVENCIJU ZA ZAŠTITU LJUDSKIH PRAVA I OSNOVNIH SLOBODA, PROTOKOLA BROJ 
        12 UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA I PROTOKOLA 
        BROJ 13 UZ KONVENCIJU ZA ZAŠTITU LJUDSKIH PRAVA I OSNOVNIH SLOBODA O UKIDANJU 
        SMRTNE KAZNE U SVIM OKOLNOSTIMA
("Sl. list SCG - Međunarodni ugovori", 
        br. 9/2003, 5/2005 i 7/2005 - ispr. i  "Sl. glasnik RS - Međunarodni ugovori", br. 12/2010 i 10/2015)
ČLAN 1
Ratifikuje se Evropske konvencija za zaštitu ljudskih prava 
  i osnovnih sloboda, izmenjena u skladu sa Protokolom broj 11, koja je sačinjena 
  4. novembra 1950. godine u Rimu, Protokol uz Konvenciju za zaštitu ljudskih 
  prava i osnovnih sloboda, koji je sačinjen 20. marta 1952. godine u Rimu, Protokol 
  broj 4 uz Konvenciju o zaštiti ljudskih prava i osnovnih sloboda kojim se obezbeđuju 
  izvesna prava i slobode koji nisu uključeni u Konvenciju i Prvi Protokol uz 
  nju, koji je sačinjen 16. septembra 1963. godine u Strazburu, Protokol broj 
  6 uz Konvenciju za zaštitu ljudskih prava i osnovnih sloboda o ukidanju smrtne 
  kazne, koji je sačinjen 28. aprila 1983. godine u Strazburu, Protokol broj 7 
  uz Konvenciju za zaštitu ljudskih prava i osnovnih sloboda, koji je sačinjen 
  22. novembra 1984. godine u Strazburu, Protokol broj 12 uz Konvenciju za zaštitu 
  ljudskih prava i osnovnih sloboda, koji je sačinjen 4. novembra 2000. godine 
  u Rimu i Protokol broj 13 uz Konvenciju za zaštitu ljudskih prava i osnovnih 
  sloboda o ukidanju smrtne kazne u svim okolnostima, koji je sačinjen 3. maja 
  2002. godine u Viljnusu, u originalu na engleskom i francuskom jeziku.
ČLAN 2
Tekst Konvencije sa protokolima navedenim u članu 1, u originalu 
  na engleskom jeziku i u prevodu na srpski jezik, glasi:
EVROPSKA KONVENCIJA ZA ZAŠTITU LJUDSKIH PRAVA I OSNOVNIH 
  SLOBODA IZMENJENA U SKLADU S PROTOKOLOM BR. 11
(Prečišćeni tekst sa ugrađenim izmenama i Protokolima 
  br. 14 i 15)
Rim 4. novembra 1950. godine
Vlade potpisnice ove Konvencije, kao članice Saveta Evrope,
Imajući u vidu Univerzalnu deklaraciju o ljudskim pravima koju 
  je Generalna skupština Ujedinjenih nacija proglasila 10. decembra 1948;
Imajući u vidu da ova Deklaracija ima za cilj da osigura opšte 
  i stvarno priznanje i poštovanje prava proklamovanih u njoj;
Imajući u vidu da je cilj Saveta Evrope postizanje većeg jedinstva 
  između njegovih članica i da je očuvanje i razvijanje osnovnih ljudskih prava 
  i sloboda jedan od načina na koji tom cilju treba stremiti,
Potvrđujući iznova svoju duboku veru u one osnovne slobode 
  koje su temelj pravde i mira u svetu i koje se najbolje održavaju stvarnom političkom 
  demokratijom, s jedne strane, i zajedničkim shvatanjem i poštovanjem ljudskih 
  prava od kojih one zavise, s druge strane;
Rešene da, kao vlade evropskih zemalja koje su sličnih pogleda 
  i imaju zajedničko nasleđe političkih tradicija, ideale, slobode i vladavine 
  prava, preduzmu prve korake za skupno ostvarivanje izvesnih prava navedenih 
  u Univerzalnoj deklaraciji,
Potvrđujući da Visoke strane ugovornice, u skladu sa načelom supsidijarnosti, snose glavnu odgovornost za obezbeđivanje prava i sloboda garantovanih Konvencijom i Protokolima uz nju, i da u tu svrhu uživaju polje slobodne procene koje je podvrgnuto kontrolnoj nadležnosti Evropskog suda za ljudska prava koji je osnovan ovom Konvencijom,
Sporazumele su se o sledećem:
Član 1
Obaveza poštovanja ljudskih prava
Visoke strane ugovornice jemče svakome u svojoj nadležnosti 
  prava i slobode određene u Delu I ove Konvencije.
Deo I
PRAVA I SLOBODE
Član 2
Pravo na život
1. Pravo na život svake osobe zaštićeno je zakonom. Niko ne 
  može biti namerno lišen života, sem prilikom izvršenja presude suda kojom je 
  osuđen za zločin za koji je ova kazna predviđena zakonom.
2. Lišenje života se ne smatra protivnim ovom članu ako proistekne 
  iz upotrebe sile koja je apsolutno nužna:
a) radi odbrane nekog lica od nezakonitog nasilja;
b) da bi se izvršilo zakonito hapšenje ili sprečilo bekstvo 
  lica zakonito lišenog slobode;
c) prilikom zakonitih mera koje se preduzimaju u cilju suzbijanja 
  nereda ili pobune.
Član 3
Zabrana mučenja
Niko ne sme biti podvrgnut mučenju, ili nečovečnom ili ponižavajućem 
  postupanju ili kažnjavanju.
Član 4
Zabrana ropstva i prinudnog rada
1. Niko se ne sme držati u ropstvu ili ropskom položaju.
2. Ni od koga se ne može zahtevati da obavlja prinudni ili 
  obavezni rad.
3. Za svrhe ovog člana izraz "prinudni ili obavezni rad" 
  ne obuhvata:
a) rad uobičajen u sklopu lišenja slobode određenog u skladu 
  sa odredbom člana 5 ove Konvencije ili tokom uslovnog otpusta;
b) službu vojne prirode ili, u zemljama u kojima se priznaje 
  prigovor savesti, službu koja se zahteva umesto odsluženja vojne obaveze;
c) rad koji se iziskuje u slučaju kakve krize ili nesreće koja 
  preti opstanku ili dobrobiti zajednice;
d) rad ili službu koji čine sastavni deo uobičajenih građanskih 
  dužnosti.
Član 5
Pravo na slobodu i bezbednost
1. Svako ima pravo na slobodu i bezbednost ličnosti. Niko ne 
  može biti lišen slobode osim u sledećim slučajevima i u skladu sa zakonom propisanim 
  postupkom:
a) u slučaju zakonitog lišenja slobode na osnovu presude nadležnog 
  suda;
b) u slučaju zakonitog hapšenja ili lišenja slobode zbog neizvršenja 
  zakonite sudske odluke ili radi obezbeđenja ispunjenja neke obaveze propisane 
  zakonom;
c) u slučaju zakonitog hapšenja ili lišenja slobode radi privođenja 
  lica pred nadležnu sudsku vlast zbog opravdane sumnje da je izvršilo krivično 
  delo, ili kada se to opravdano smatra potrebnim kako bi se predupredilo izvršenje 
  krivičnog dela ili bekstvo po njegovom izvršenju;
d) u slučaju lišenja slobode maloletnog lica na osnovu zakonite 
  odluke u svrhu vaspitnog nadzora ili zakonitog lišenja slobode radi njegovog 
  privođenja nadležnom organu;
e) u slučaju zakonitog lišenja slobode da bi se sprečilo širenje 
  zaraznih bolesti, kao i zakonitog lišenja slobode duševno poremećenih lica, 
  alkoholičara ili uživalaca droge ili skitnica;
f) u slučaju zakonitog hapšenja ili lišenja slobode lica da 
  bi se sprečio njegov neovlašćeni ulazak u zemlju, ili lica protiv koga se preduzimaju 
  mere u cilju deportacije ili ekstradicije.
2. Svako ko je uhapšen biće odmah i na jeziku koji razume obavešten 
  o razlozima za njegovo hapšenje i o svakoj optužbi protiv njega.
3. Svako ko je uhapšen ili lišen slobode shodno odredbama iz 
  stava 1.c ovog člana biće bez odlaganja izveden pred sudiju ili drugo službeno 
  lice zakonom određeno da obavlja sudske funkcije i imaće pravo da mu se sudi 
  u razumnom roku ili da bude pušten na slobodu do suđenja. Puštanje na slobodu 
  može se usloviti jemstvima da će se lice pojaviti na suđenju.
4. Svako ko je lišen slobode ima pravo da pokrene postupak 
  u kome će sud hitno ispitati zakonitost lišenja slobode i naložiti puštanje 
  na slobodu ako je lišenje slobode nezakonito.
5. Svako ko je bio uhapšen ili lišen slobode u suprotnosti 
  s odredbama ovog člana ima utuživo pravo na naknadu.
Član 6
Pravo na pravično suđenje
1. Svako, tokom odlučivanja o njegovim građanskim pravima i 
  obavezama ili o krivičnoj optužbi protiv njega, ima pravo na pravičnu i javnu 
  raspravu u razumnom roku pred nezavisnim i nepristrasnim sudom, obrazovanim 
  na osnovu zakona. Presuda se izriče javno, ali se štampa i javnost mogu isključiti 
  s celog ili s dela suđenja u interesu morala, javnog reda ili nacionalne bezbednosti 
  u demokratskom društvu, kada to zahtevaju interesi maloletnika ili zaštita privatnog 
  života stranaka, ili u meri koja je, po mišljenju suda, nužno potrebna u posebnim 
  okolnostima kada bi javnost mogla da naškodi interesima pravde.
2. Svako ko je optužen za krivično delo smatraće se nevinim 
  sve dok se ne dokaže njegova krivica na osnovu zakona.
3. Svako ko je optužen za krivično delo ima sledeća minimalna 
  prava:
a) da u najkraćem mogućem roku, podrobno i na jeziku koji razume, 
  bude obavešten o prirodi i razlozima za optužbu protiv njega;
b) da ima dovoljno vremena i mogućnosti za pripremanje odbrane;
c) da se brani lično ili putem branioca koga sam izabere ili, 
  ako nema dovoljno sredstava da plati za pravnu pomoć, da ovu pomoć dobije besplatno 
  kada interesi pravde to zahtevaju;
d) da ispituje svedoke protiv sebe ili da postigne da se oni 
  ispitaju i da se obezbedi prisustvo i saslušanje svedoka u njegovu korist pod 
  istim uslovima koji važe za one koji svedoče protiv njega;
e) da dobije besplatnu pomoć prevodioca ako ne razume ili ne 
  govori jezik koji se upotrebljava na sudu.
Član 7
Kažnjavanje samo na osnovu zakona
1. Niko se ne može smatrati krivim za krivično delo izvršeno 
  činjenjem ili nečinjenjem koje, u vreme kada je izvršeno, nije predstavljalo 
  krivično delo po unutrašnjem ili međunarodnom pravu. Isto tako, ne može se izreći 
  stroža kazna od one koja je bila propisana u vreme kada je krivično delo izvršeno.
2. Ovaj član ne utiče na suđenje i kažnjavanje nekog lica za 
  činjenje ili nečinjenje koje se u vreme izvršenja smatralo krivičnim delom prema 
  opštim pravnim načelima koja priznaju civilizovani narodi.
Član 8
Pravo na poštovanje privatnog i porodičnog života
1. Svako ima pravo na poštovanje svog privatnog i porodičnog 
  života, doma i prepiske.
2. Javne vlasti neće se mešati u vršenje ovog prava sem ako 
  to nije u skladu sa zakonom i neophodno u demokratskom društvu u interesu nacionalne 
  bezbednosti, javne bezbednosti ili ekonomske dobrobiti zemlje, radi sprečavanja 
  nereda ili kriminala, zaštite zdravlja ili morala, ili radi zaštite prava i 
  sloboda drugih.
Član 9
Sloboda misli, savesti i veroispovesti
1. Svako ima pravo na slobodu misli, savesti i veroispovesti; 
  ovo pravo uključuje slobodu promene vere ili uverenja i slobodu čoveka da, bilo 
  sam ili zajedno s drugima, javno ili privatno, ispoljava veru ili uverenje molitvom, 
  propovedi, običajima i obredom.
2. Sloboda ispovedanja vere ili ubeđenja može biti podvrgnuta 
  samo onim ograničenjima koja su propisana zakonom i neophodna u demokratskom 
  društvu u interesu javne bezbednosti, radi zaštite javnog reda, zdravlja ili 
  morala, ili radi zaštite prava i sloboda drugih.
Član 10
Sloboda izražavanja
1. Svako ima pravo na slobodu izražavanja. Ovo pravo uključuje 
  slobodu posedovanja sopstvenog mišljenja, primanje i saopštavanja informacija 
  i ideja bez mešanja javne vlasti i bez obzira na granice. Ovaj član ne sprečava 
  države da zahtevaju dozvole za rad televizijskih, radio i bioskopskih preduzeća.
2. Pošto korišćenje ovih sloboda povlači za sobom dužnosti 
  i odgovornosti, ono se može podvrgnuti formalnostima, uslovima, ograničenjima 
  ili kaznama propisanim zakonom i neophodnim u demokratskom društvu u interesu 
  nacionalne bezbednosti, teritorijalnog integriteta ili javne bezbednosti, radi 
  sprečavanja nereda ili kriminala, zaštite zdravlja ili morala, zaštite ugleda 
  ili prava drugih, sprečavanja otkrivanja obaveštenja dobijenih u poverenju, 
  ili radi očuvanja autoriteta i nepristrasnosti sudstva.
Član 11
Sloboda okupljanja i udruživanja
1. Svako ima pravo na slobodu mirnog okupljanja i slobodu udruživanja 
  s drugima, uključujući pravo da osniva sindikat i učlanjuje se u njega radi 
  zaštite svojih interesa.
2. Za vršenje ovih prava neće se postavljati nikakva ograničenja, 
  osim onih koja su propisana zakonom i neophodna u demokratskom društvu u interesu 
  nacionalne bezbednosti ili javne bezbednosti, radi sprečavanja nereda ili kriminala, 
  zaštite zdravlja ili morala, ili radi zaštite prava i sloboda drugih. Ovim se 
  članom ne sprečava zakonito ograničavanje vršenja ovih prava pripadnicima oružanih 
  snaga, policije ili državne uprave.
Član 12
Pravo na sklapanje braka
Muškarci i žene odgovarajućeg uzrasta imaju pravo da stupaju 
  u brak i zasnivaju porodicu u skladu s unutrašnjim zakonima koji uređuju vršenje 
  ovog prava.
Član 13
Pravo na delotvorni pravni lek
Svako kome su povređena prava i slobode predviđeni u ovoj Konvenciji 
  ima pravo na delotvoran pravni lek pred nacionalnim vlastima, bez obzira jesu 
  li povredu izvršila lica koja su postupala u službenom svojstvu.
Član 14
Zabrana diskriminacije
Uživanje prava i sloboda predviđenih u ovoj Konvenciji obezbeđuje 
  se bez diskriminacije po bilo kom osnovu, kao što su pol, rasa, boja kože, jezik, 
  veroispovest, političko ili drugo mišljenje, nacionalno ili socijalno poreklo, 
  veza s nekom nacionalnom manjinom, imovno stanje, rođenje ili drugi status.
Član 15
Odstupanje u vanrednim okolnostima
1. U doba rata ili druge javne opasnosti koja preti opstanku 
  nacije, svaka Visoka strana ugovornica može da preduzme mere koje odstupaju 
  od njenih obaveza po ovoj Konvenciji, i to u najnužnijoj meri koju iziskuje 
  hitnost situacije, s tim da takve mere ne budu u neskladu s njenim drugim obavezama 
  prema međunarodnom pravu.
2. Prethodna odredba ne dopušta odstupanja od člana 2. osim 
  u pogledu smrti prouzrokovane zakonitim ratnim postupcima, ili člana 3, 4. (stav 
  1) i 7.
3. Svaka Visoka strana ugovornica koja koristi svoje pravo 
  da odstupi od odredbi Konvencije obaveštava u potpunosti generalnog sekretara 
  Saveta Evrope o merama koje preduzima i razlozima za njih. Ona takođe obaveštava 
  generalnog sekretara Saveta Evrope kada takve mere prestanu da deluju i kada 
  odredbe Konvencije ponovo počnu da se primenjuju u potpunosti.
Član 16
Ograničenja političke aktivnosti stranaca
Nijedna odredba članova 10, 11. i 14. neće se tumačiti tako 
  da sprečava Visoke strane ugovornice da ograničavaju političku delatnost stranaca.
Član 17
Zabrana zloupotrebe prava
Ništa u ovoj Konvenciji ne može se tumačiti tako da podrazumeva 
  pravo bilo koje države, grupe ili lica da se upuste u neku delatnost ili izvrše 
  neki čin koji je usmeren na poništavanje bilo kog od navedenih prava i sloboda 
  ili na njihovo ograničavanje u većoj meri od one koja je predviđena Konvencijom.
Član 18
Granice korišćenja ograničenja prava
Ograničenja navedenih prava i sloboda koja su dozvoljena ovom 
  Konvencijom neće se primenjivati ni u koje druge svrhe sem onih zbog kojih su 
  propisana.
Deo II
EVROPSKI SUD ZA LJUDSKA PRAVA
Član 19
Uspostavljanje Suda
Da bi se obezbedilo poštovanje obaveza iz Konvencije i protokola 
  uz nju koje su prihvatile Visoke strane ugovornice, ustanovljava se Evropski 
  sud za ljudska prava, u daljem tekstu "Sud". Sud će raditi kao stalni 
  organ.
Član 20
Broj sudija
Sud se sastoji od onolikog broja sudija koliko je Visokih strana 
  ugovornica.
Član 21
Uslovi za izbor
1. Sudije moraju imati visoki moralni ugled i posedovati kvalifikacije 
  potrebne za obavljanje visokih sudskih funkcija, odnosno biti priznati pravni 
  stručnjaci.
2. Kandidati moraju biti mlađi od 65 godina na dan podnošenja zahteva Parlamentarne skupštine da joj se dostavi lista od tri kandidata u skladu sa članom 22.
3. Sudije služe u ličnom svojstvu.
4. Tokom svog mandata sudije se ne mogu baviti poslovima koji 
  su nespojivi s njihovom nezavisnošću, nepristrasnošću ili zahtevima stalne službe; 
  sva pitanja u vezi s primenom ovog stava rešava Sud.
Član 22
Izbor sudija
1. Za svaku stranu ugovornicu sudiju bira Parlamentarna skupština 
  većinom glasova, sa liste od tri kandidata koje dotična Visoka strana ugovornica 
  predloži.
2. (
brisan
).
Član 23
Mandat i prestanak mandata
1. Sudije se biraju na period od devet godina. One se ne mogu 
  ponovo birati.
2. Sudije ostaju na dužnosti dok im se ne odredi zamena. Međutim, 
  oni nastavljaju da rade na predmetima koje su već uzeli u razmatranje.
3. Sudija se ne može razrešiti funkcije osim ako druge sudije 
  ne odluče dvotrećinskom većinom da on više ne ispunjava potrebne uslove.
Član 24
Sekretarijat i izvestioci
1. Sud ima sekretarijat čije se funkcije i organizacija utvrđuju 
  Poslovnikom Suda.
2. Kada zaseda sudija pojedinac, Sudu pomažu izvestioci koji 
  su potčinjeni predsedniku Suda. Oni čine deo Sekretarijata Suda.
Član 25
Opšta sednica Suda
Na opštoj sednici Sud:
a) bira predsednika i jednog ili dva potpredsednika Suda na 
  period od tri godine; oni se mogu ponovo birati;
b) ustanovljava veća za određeni vremenski period;
c) bira predsednika veća Suda; oni se mogu ponovo birati;
d) usvaja poslovnik Suda;
e) bira sekretara Suda i jednog ili više njegovih zamenika;
f) podnosi zahtev u skladu sa članom 26. stav 2.
Član 26
Sudija pojedinac, odbori, veća i Veliko veće
1. Sud razmatra predmete od strane sudije pojedinca, u odborima 
  od tri sudije, veću od sedam sudija i u Velikom veću od sedamnaest sudija. Veća 
  Suda ustanovljavaju odbore za određen vremenski period.
2. Na zahtev Opšte sednice Suda, Komitet ministara može, jednoglasnom 
  odlukom i za određeni period, da broj sudija veća smanji na pet.
3. Kada sudi kao sudija pojedinac, sudija ne može da razmatra 
  predstavku podnetu protiv visoke strane ugovornice sa čije liste je izabran.
4. Po službenoj dužnosti u sastav veća i Velikog veća ulazi 
  sudija izabran sa liste visoke strane ugovornice. Ako takvog nema ili nije u 
  mogućnosti da učestvuje u radu, u svojstvu sudije sedi lice koga izabere predsednik 
  Suda sa liste koju unapred podnosi ta visoka strana ugovornica.
5. U sastav Velikog veća ulaze i predsednik i potpredsednici 
  Suda, predsednici veća i druge sudije izabrane u skladu sa Poslovnikom Suda. 
  Kada se predmet iznese pred Veliko veće na osnovu člana 43, sudije članovi veća 
  koje je donelo presudu ne mogu učestvovati u radu Velikog veća, s izuzetkom 
  predsednika Veća i sudije koji je izabran sa liste visoke strane ugovornice.
Član 27
Nadležnost sudije pojedinca
1. Sudija pojedinac može da proglasi neprihvatljivom ili da 
  skine s liste predmeta Suda predstavku podnetu na osnovu člana 34, ako se takva 
  odluka može podneti bez daljeg ispitivanja.
2. Ova odluka je konačna.
3. Ako sudija pojedinac ne proglasi predstavku neprihvatljivom 
  ili je ne skine s liste predmeta Suda, ustupiće je nekom od odbora ili veća 
  na dalji postupak.
Član 28
Nadležnost odbora
1. Predstavku podnetu u skladu s članom 34. odbor može jednoglasnom 
  odlukom:
a) da proglasi neprihvatljivom ili je skine s liste predmeta, 
  ako se takva odluka može doneti bez daljeg ispitivanja; ili
b) da proglasi neprihvatljivom i istovremeno donese presudu 
  o suštini spora, ako je pitanje koje je predmet spora, a odnosi se na tumačenje 
  ili primenu Konvencije ili protokola uz nju, već podrobno elaborirano u sudskoj 
  praksi Suda.
2. Odluke i presude donete na osnovu stava 1. su konačne.
3. Ako sudija izabran sa liste visoke strane ugovornice ne 
  učestvuje u radu odbora, odbor može u svakoj fazi postupka da pozove tog sudiju 
  da zauzme mesto jednog od članova tog odbora, uzimajući u obzir sve relevantne 
  činjenice, uključujući i to da li je ta visoka strana ugovornica osporila primenu 
  procedure predviđene stavom 1. tačka b).
Član 29
Odluke veća o prihvatljivosti i suštini stvari
1. Ako nije doneta odluka na osnovu članova 27. i 28, niti 
  je izrečena presuda na osnovu člana 28, veće odlučuje o prihvatljivosti i suštini 
  pojedinačnih predstavki podnetih na osnovu člana 34. Odluka o prihvatljivosti 
  može se doneti posebno.
2. Veće odlučuje i o prihvatljivosti i suštini međudržavnih 
  predstavki podnetih na osnovu člana 33. Odluka o prihvatljivosti donosi se posebno 
  osim kada Sud, u izuzetnim slučajevima, ne odluči drugačije.
3. (
brisan
).
Član 30
Ustupanje nadležnosti Velikom veću
Ako se povodom predmeta koji veće razmatra pokrene neko ozbiljno 
  pitanje od značaja za tumačenje Konvencije ili protokola uz nju, ili ako rešenje 
  pitanja pred većem može da dovede do rezultata koji nije u saglasnosti s nekom 
  prethodno donetom presudom Suda, veće može, sve dok ne donese presudu, da ustupi 
  nadležnost Velikom veću.
Član 31
Ovlašćenja Velikog veća
Veliko veće:
a) odlučuje o predstavkama podnetim na osnovu člana 33. i člana 
  34, kada mu neko od veća ustupi nadležnost na osnovu člana 30. ili kada mu je 
  predmet upućen na osnovu člana 43;
b) odlučuje o pitanjima koja Sudu upućuje Komitet ministara 
  u skladu s članom 46, stav 4; i
c) razmatra zahteve za savetodavna mišljenja podnete na osnovu 
  člana 47.
Član 32
Nadležnost Suda
1. Nadležnost Suda se proteže na sve predmete koji se tiču 
  tumačenja i primene ove Konvencije i protokola uz nju, a koji su mu upućeni 
  na osnovu članova 33, 34, 46. i 47.
2. U sporovima oko nadležnosti odlučuje Sud.
Član 33
Međudržavni sporovi
Svaka Visoka strana ugovornica može ukazati Sudu na svaku povredu 
  odredbi Konvencije ili protokola uz nju za koju smatra da se može pripisati 
  nekoj drugoj Visokoj strani ugovornici.
Član 34
Pojedinačne predstavke
Sud može da prima predstavke od svake osobe, nevladine organizacije 
  ili grupe lica koji tvrde da su žrtve povrede prava ustanovljenih Konvencijom 
  ili protokolima uz nju, učinjene od strane neke Visoke strane ugovornice. Visoke 
  strane ugovornice obavezuju se da ni na koji način ne ometaju stvarno vršenje 
  ovog prava.
Član 35
Uslovi prihvatljivosti
1. Sud može uzeti predmet u postupak tek kada se iscrpu svi 
  unutrašnji pravni lekovi, u skladu sa opštepriznatim načelima međunarodnog prava, 
  i u roku od četiri meseca od dana kada je povodom njega doneta pravosnažna odluka.
2. Sud ne postupa po pojedinačnoj predstavci podnetoj na osnovu 
  člana 34. koja je:
a) anonimna, ili
b) u suštini istovetna s predstavkom koju je Sud već razmatrao, 
  ili koja je već podneta nekoj drugoj međunarodnoj instanci radi ispitivanja, 
  odnosno rešavanja a ne sadrži nove relevantne činjenice.
3. Sud proglašava neprihvatljivom svaku pojedinačnu predstavku 
  podnetu na osnovu člana 34. ako:
a) smatra da je predstavka nespojiva sa odredbama Konvencije 
  ili protokola uz nju, očigledno neosnovana, ili predstavlja zloupotrebu prava 
  na predstavku; ili
b) smatra da podnosilac predstavke nije značajnije oštećen, 
  osim ako poštovanje ljudskih prava ustanovljenih Konvencijom i protokolima uz 
  nju ne zahteva ispitivanje suštine predstavke.
4. Sud odbacuje svaku predstavku koju smatra neprihvatljivom 
  u smislu ovog člana. On to može učiniti u svakoj fazi postupka.
Član 36
Intervencija trećih lica
1. Visoka strana ugovornica čiji je podnosilac predstavke državljanin 
  može podneti pisani podnesak i uzeti učešće u raspravi u predmetima pred većem 
  ili Velikim većem.
2. Predsednik Suda može u interesu ispravnog postupanja pozvati 
  Visoku stranu ugovornicu koja nije strana u postupku ili svako zainteresovano 
  lice koje nije podnosilac predstavke da podnesu pisani podnesak ili uzmu učešće 
  u raspravi.
3. Komesar za ljudska prava Saveta Evrope može podneti pisani 
  podnesak i uzeti učešće u raspravi u predmetima pred većem ili Velikim većem.
Član 37
Brisanje predstavki
1. Sud u svakoj fazi postupka može odlučiti da izbriše predstavku 
  sa liste predmeta ako se na osnovu okolnosti može zaključiti:
a) da podnosilac predstavke ne namerava da dalje učestvuje 
  u postupku; ili
b) da je stvar rešena; ili
c) da iz svakog drugog razloga koji Sud utvrdi nije više opravdano 
  nastaviti sa ispitivanjem predstavke.
Međutim, Sud nastavlja s ispitivanjem predstavke ako je to 
  potrebno radi poštovanja ljudskih prava ustanovljenih Konvencijom i protokolima 
  uz nju.
2. Sud može odlučiti da predstavku vrati na svoju listu predmeta 
  ako smatra da okolnosti to nalažu.
Član 38
Ispitivanje predmeta
Sud razmatra predstavku zajedno s predstavnicima stranaka i, 
  ako je to potrebno, preduzima istragu za čije će mu efikasno sprovođenje visoke 
  strane ugovornice u pitanju obezbediti sve neophodne uslove.
Član 39
Prijateljska poravnanja
1. U svakoj fazi postupka Sud se može staviti na raspolaganje 
  stranama u sporu kako bi se postiglo prijateljsko poravnanje zasnovano na poštovanju 
  ljudskih prava ustanovljenih Konvencijom i protokolima uz nju.
2. Postupak koji se vodi na osnovu stava 1. poverljive je prirode.
3. Ako se postigne prijateljsko rešenje, Sud skida predmet 
  sa svoje liste odlukom koja sadrži kratak opis činjenica i postignutog rešenja.
4. Odluka se dostavlja Komitetu ministara koji nadgleda izvršenje 
  odredbi prijateljskog poravnanja predviđenih odlukom.
Član 40
Javna rasprava i uvid u spise
1. Rasprave su javne, sem kada Sud u posebnim okolnostima odluči 
  drukčije.
2. Spisi deponovani kod Sekretara dostupni su javnosti, sem 
  kada predsednik Suda odluči drukčije.
Član 41
Pravično zadovoljenje
Kada Sud utvrdi prekršaj Konvencije ili protokola uz nju, a 
  unutrašnje pravo Visoke strane ugovornice u pitanju omogućava samo delimičnu 
  odštetu, Sud će, ako je to potrebno, pružiti pravično zadovoljenje oštećenoj 
  stranci.
Član 42
Presude veća
Presude veća postaju pravosnažne u skladu s odredbama člana 
  44, stav 2.
Član 43
Obraćanje Velikom veću
1. U roku od tri meseca od dana donošenja presude veća svaka 
  stranka može, u posebnim slučajevima, da zahteva da se predmet iznese pred Veliko 
  veće.
2. Kolegijum od pet sudija Velikog veća prihvatiće zahtev ako 
  se predmet tiče nekog značajnog pitanja vezanog za tumačenje Konvencije ili 
  ozbiljnog pitanja od opšte važnosti.
3. Ako kolegijum prihvati zahtev, Veliko veće odlučuje o predmetu 
  presudom.
Član 44
Pravosnažne presude
1. Presuda Velikog veća je pravosnažna.
2. Presuda veća je pravosnažna:
a) kada stranke izjave da neće zahtevati da se predmet iznese 
  pred Veliko veće; ili
b) tri meseca posle donošenja presude, ako se ne zatraži da 
  se predmet iznese pred Veliko veće; ili
c) kada kolegijum odbije zahtev za obraćanje Velikom veću na 
  osnovu člana 43.
3. Pravosnažna presuda se objavljuje.
Član 45
Obrazloženja presuda i odluka
1. Obrazloženje se daje za presude i za odluke kojima se predstavka 
  proglašava prihvatljivom ili neprihvatljivom.
2. Ako presuda u celosti ili jednom svom delu ne predstavlja 
  jednoglasno mišljenje sudija, svaki sudija ima pravo da iznese izdvojeno mišljenje.
Član 46
Obaveznost i izvršenje presuda
1. Visoke strane ugovornice se obavezuju da se povinuju pravosnažnoj 
  presudi Suda u svakom predmetu u kome su stranke.
2. Pravosnažna presuda Suda se dostavlja Komitetu ministara 
  koji nadgleda njeno izvršenje.
3. Ako Komitet ministara smatra da praćenje izvršenja pravosnažne 
  presude remeti neki problem u vezi sa tumačenjem presude, može se obratiti Sudu 
  radi donošenja odluke povodom pitanja tumačenja. Za odluku o obraćanju Sudu 
  potrebna je dvotrećinska većina glasova predstavnika koji sede u Komitetu.
4. Ako Komitet ministara smatra da neka visoka strana ugovornica 
  odbija da se povinuje pravosnažnoj presudi u predmetu u kojem je stranka, on 
  može, nakon što zvanično obavesti tu visoku stranu ugovornicu, a na osnovu odluke 
  usvojene dvotrećinskom većinom glasova predstavnika koji sede u Komitetu, da 
  se Sudu obrati pitanjem da li je ta visoka strana ugovornica propustila da ispuni 
  svoju obavezu iz stava 1.
5. Ako Sud utvrdi da postoji povreda stava 1, upućuje predmet 
  Komitetu ministara radi razmatranja mera koje treba preduzeti. Ako Sud utvrdi 
  da stav 1. nije prekršen, vratiće predmet Komitetu ministara koji zaključuje 
  raspravu o predmetu.
Član 47
Savetodavna mišljenja
1. Na zahtev Komiteta ministara Sud može da daje savetodavna 
  mišljenja o pravnim pitanjima koja se tiču tumačenja Konvencije i protokola 
  uz nju.
2. Takva mišljenja se ne mogu baviti pitanjima koja se odnose 
  na sadržaj ili obuhvat prava i sloboda ustanovljenih Delom I Konvencije i protokolima 
  uz nju, kao ni bilo kojim drugim pitanjem koje bi Sud ili Komitet ministara 
  mogli da razmatraju u vezi s postupcima koji se mogu pokrenuti u skladu sa Konvencijom.
3. Za odluke Komiteta ministara da zahteva savetodavno mišljenje 
  Suda potrebna je većina glasova predstavnika koji imaju pravo da u Komitetu 
  zasedaju.
Član 48
Nadležnost Suda da daje savetodavna mišljenja
Sud odlučuje da li zahtev za davanje savetodavnog mišljenja 
  koji podnese Komitet ministara spada u njegovu nadležnost određenu članom 47.
Član 49
Obrazloženje savetodavnih mišljenja
1. Savetodavna mišljenja Suda se obrazlažu.
2. Ako savetodavno mišljenje u celosti ili jednom svom delu 
  ne predstavlja jednoglasno mišljenje sudija, svaki sudija ima pravo da iznese 
  izdvojeno mišljenje.
3. Savetodavna mišljenja Suda dostavljaju se Komitetu ministara.
Član 50
Troškovi Suda
Troškove Suda snosi Savet Evrope.
Član 51
Privilegije i imuniteti sudija
Tokom vršenja svoje funkcije sudije uživaju privilegije i imunitete 
  predviđene članom 40 Statuta Saveta Evrope i sporazumima donetim na osnovu njega.
Deo III
OSTALE ODREDBE
Član 52
Obaveštenja generalnom sekretaru
Po prijemu zahteva od generalnog sekretara Saveta Evrope, svaka 
  Visoka strana ugovornica pružiće objašnjenje o načinu na koji njeno unutrašnje 
  pravo obezbeđuje stvarnu primenu svih odredaba ove Konvencije.
Član 53
Obezbeđenje postojećih ljudskih prava
Nijedna odredba ove Konvencije neće se tumačiti tako da ograničava 
  odnosno ugrožava ljudska prava i osnovne slobode koji bi bili priznati po zakonima 
  svake Visoke strane ugovornice ili po svakom drugom sporazumu čija je ona strana 
  ugovornica.
Član 54
Ovlašćenja Komiteta ministara
Ništa u ovoj Konvenciji ne dira u ovlašćenja koja su data Komitetu 
  ministara Statutom Saveta Evrope.
Član 55
Isključenje drugih načina za rešavanje spora
Visoke strane ugovornice saglasile su se da se neće koristiti, 
  izuzev ako postoji poseban sporazum, postojećim međusobnim ugovorima, konvencijama 
  ili deklaracijama kako bi neki spor koji proizlazi iz tumačenja ili primene 
  ove Konvencije putem predstavke podnela da se rešava nekim drugim načinom, a 
  ne onima koji su predviđeni ovom Konvencijom.
Član 56
Teritorijalna primena
1. Prilikom ratifikacije, ili u svako doba posle toga, svaka 
  država može izjaviti, putem notifikacije upućene generalnom sekretaru Saveta 
  Evrope, da će se u skladu sa odredbama stava 4. ovog člana ova Konvencija primenjivati 
  na sve ili na neku od teritorija za čije je međunarodne odnose odgovorna.
2. Konvencija će se primenjivati na teritoriju ili teritorije 
  označene u notifikaciji počev od tridesetog dana po prijemu ove notifikacije 
  od strane generalnog sekretara Saveta Evrope.
3. Pri primeni odredaba ove Konvencije na takvim teritorijama 
  vodiće se računa o lokalnim potrebama.
4. Svaka država koja je dala izjavu u saglasnosti sa stavom 
  1 ovog člana može u svako doba posle toga izjaviti da prihvata nadležnost Suda 
  u pogledu primanja predstavki od pojedinaca nevladinih organizacija ili grupa 
  lica prema odredbama člana 34. Konvencije, a u odnosu na neku ili više teritorija 
  na koje se izjava odnosi.
Član 57
Rezerve
1. Prilikom potpisivanja ove Konvencije, ili prilikom deponovanja 
  instrumenta ratifikacije, svaka država može staviti rezervu na svaku pojedinu 
  odredbu Konvencije u obimu u kome neki zakon koji je tada na snazi na njenoj 
  teritoriji nije saglasan sa tom odredbom. Rezerve opšteg karaktera nisu dozvoljene 
  na osnovu ovog člana.
2. Svaka rezerva stavljena na osnovu ovog člana sadrži kratku 
  izjavu o zakonu u pitanju.
Član 58
Otkazivanje
1. Visoka strana ugovornica može otkazati ovu Konvenciju tek 
  po proteku pet godina od dana kada je postala strana ugovornica i to putem otkaza 
  sa šestomesečnim otkaznim rokom, koji se dostavlja generalnom sekretaru Saveta 
  Evrope, koji o tome obaveštava druge Visoke strane ugovornice.
2. Otkaz ne može imati za posledicu da se Visoka strana ugovornica 
  u pitanju oslobodi svojih obaveza prema ovoj Konvenciji u pogledu svake radnje 
  učinjene do dana kada je otkaz počeo da dejstvuje, a koja bi mogla da predstavlja 
  kršenje tih obaveza.
3. Pod ovim istim uslovima, svaka Visoka strana ugovornica 
  koja prestane da bude članica Saveta Evrope prestaje da bude i ugovornica ove 
  Konvencije.
4. Saglasno odredbama prethodnih stavova, Konvencija se može 
  otkazati u odnosu na svaku teritoriju za koju je saglasno odredbama člana 56. 
  izjavljeno da se primenjuje.
Član 59
Potpis i ratifikacija
1. Ova Konvencija je otvorena za potpis članicama Saveta Evrope. 
  Ona se ratifikuje. Ratifikacije se deponuju kod generalnog sekretara Saveta 
  Evrope.
2. Evropska unija može da pristupi ovoj konvenciji.
3. Ova Konvencija stupa na snagu posle deponovanja deset instrumenata 
  ratifikacije.
4. U pogledu svake potpisnice koja je bude ratifikovala posle 
  toga, Konvencija stupa na snagu na dan kada ona deponuje svoj instrument ratifikacije.
5. Generalni sekretar Saveta Evrope obaveštava sve članice 
  Saveta Evrope o stupanju na snagu ove Konvencije, o imenima visokih strana ugovornica 
  koje su je ratifikovale i o svim instrumentima ratifikacije naknadno deponovanim.
Sačinjeno u Rimu, dana 4. novembra 1950, na engleskom i francuskom 
  jeziku, pri čemu su oba teksta podjednako verodostojna, u jednom primerku koji 
  se pohranjuje u arhivi Saveta Evrope. Generalni sekretar će dostaviti overene 
  prepise svakoj potpisnici.
PROTOKOL UZ KONVENCIJU ZA ZAŠTITU LJUDSKIH PRAVA I OSNOVNIH 
  SLOBODA, IZMENJENU U SKLADU S PROTOKOLOM BR. 11
Pariz, 20. marta 1952. godine
Vlade potpisnice, kao članice Saveta Evrope.
Rešene da preduzmu korake da bi osigurale skupno sprovođenje 
  izvesnih prava i sloboda koji nisu uključeni u Deo I Konvencije za zaštitu ljudskih 
  prava i osnovnih sloboda, potpisane u Rimu 4. novembra 1950 (u daljem tekstu 
  "Konvencija"),
Sporazumele su se o sledećem:
Član 1[p1]
Zaštita imovine
Svako fizičko i pravno lice ima pravo na neometano uživanje 
  svoje imovine. Niko ne može biti lišen svoje imovine, osim u javnom interesu 
  i pod uslovima predviđenim zakonom i opštim načelima međunarodnog prava.
Prethodne odredbe, međutim, ni na koji način ne utiču na pravo 
  države da primenjuje zakone koje smatra potrebnim da bi regulisala korišćenje 
  imovine u skladu s opštim interesima ili da bi obezbedila naplatu poreza ili 
  drugih dažbina ili kazni.
Član 2[p1]
Pravo na obrazovanje
Niko ne može biti lišen prava na obrazovanje. U vršenju svih 
  svojih funkcija u oblasti obrazovanja i nastave država poštuje pravo roditelja 
  da obezbede obrazovanje i nastavu koji su u skladu s njihovim verskim i filozofskim 
  uverenjima.
Član 3[p1]
Pravo na slobodne izbore
Visoke strane ugovornice se obavezuju da u primerenim vremenskim 
  razmacima održavaju slobodne izbore s tajnim glasanjem, pod uslovima koji obezbeđuju 
  slobodno izražavanje mišljenja naroda pri izboru zakonodavnih tela.
Član 4[p1]
Teritorijalna primena
Svaka Visoka strana ugovornica može prilikom potpisivanja ili 
  ratifikacije, ili u svako doba posle toga, dostaviti generalnom sekretaru Saveta 
  Evrope izjavu o tome u kom obimu prihvata da se odredbe ovog Protokola primenjuju 
  na teritorijama za čije je međunarodne odnose odgovorna, a koje je označila 
  u izjavi.
Svaka Visoka strana ugovornica koja je dostavila izjavu u smislu 
  prethodnog stava može naknadno da dostavi novu izjavu kojom menja uslove sadržane 
  u ranijoj izjavi ili ukida primenu odredbi ovog Protokola u odnosu na bilo koju 
  teritoriju.
Izjava data u skladu sa ovim članom smatraće se kao da je data 
  u skladu sa stavom 1, člana 56 Konvencije.
Član 5[p1]
Odnos s Konvencijom
U pogledu Visokih strana ugovornica odredbe člana 1, 2, 3. 
  i 4. ovog Protokola smatraju se dodatnim članovima Konvencije i sve odredbe 
  Konvencije primenjuju se u skladu s tim.
Član 6[p1]
Potpis i ratifikacija
Ovaj Protokol je otvoren za potpis članicama Saveta Evrope 
  koje su potpisnice Konvencije; on se ratifikuje istovremeno ili posle ratifikacije 
  Konvencije. On stupa na snagu posle deponovanja deset instrumenata ratifikacije. 
  U pogledu svake potpisnice koja ga bude ratifikovala posle toga, Protokol stupa 
  na snagu na dan kada ona deponuje svoj instrument ratifikacije.
Instrumenti ratifikacije deponuju se kod generalnog sekretara 
  Saveta Evrope, koji će sve članice obavestiti o imenima onih članica koje su 
  izvršile ratifikaciju.
Sačinjeno u Parizu, dana 20. marta 1952, na engleskom i francuskom 
  jeziku, pri čemu su oba teksta podjednako verodostojna, u jednom primerku koji 
  se pohranjuje u arhivi Saveta Evrope. Generalni sekretar će dostaviti overene 
  prepise vladi svake države potpisnice.
PROTOKOL BROJ 4 UZ KONVENCIJU ZA ZAŠTITU LJUDSKIH PRAVA 
  I OSNOVNIH SLOBODA KOJIM SE OBEZBEĐUJU IZVESNA PRAVA I SLOBODE KOJI NISU UKLJUČENI 
  U KONVENCIJU I PRVI PROTOKOL UZ NJU, IZMENJENU U SKLADU S PROTOKOLOM BR. 11
Strazbur, 16. septembra 1963. godine
Nazivi dodatnih članova i tekst izmenjeni su u skladu sa odredbama 
  Protokola broj 11 (ETS No. 155), danom stupanja na snagu 1. novembra 1998. godine.
Vlade potpisnice, kao članice Saveta Evrope,
Rešene da preduzmu korake da bi osigurale skupno sprovođenje 
  izvesnih prava i sloboda koji nisu uključeni u Deo I Konvencije za zaštitu ljudskih 
  prava i osnovnih sloboda, potpisane u Rimu 4. novembra 1950 (u daljem tekstu 
  "Konvencija"), i članove 1. do 3. Prvog Protokola uz Konvenciju, potpisanog 
  u Parizu 20. marta 1952,
Sporazumele su se o sledećem:
Član 1[p4]
Zabrana kazne zatvora za dug
Niko se ne može lišiti slobode samo zato što nije u stanju 
  da ispuni ugovornu obavezu.
Član 2[p4]
Sloboda kretanja
1. Svako ko se zakonito nalazi na teritoriji jedne države ima, 
  na toj teritoriji, pravo na slobodu kretanja i slobodu izbora boravišta.
2. Svako je slobodan da napusti bilo koju zemlju, uključujući 
  i sopstvenu.
3. Nikakva ograničenja ne mogu se postaviti u odnosu na vršenje 
  ovih prava sem onih koja su u skladu sa zakonom i koja su neophodna u demokratskom 
  društvu u interesu nacionalne bezbednosti ili javne sigurnosti, radi očuvanja 
  javnog poretka, za sprečavanje kriminala, za zaštitu zdravlja ili morala ili 
  radi zaštite prava i sloboda drugih.
4. Prava iz stava 1. mogu se, takođe, u izvesnim oblastima 
  podvrgnuti ograničenjima koja su uvedena u skladu sa zakonom i opravdana javnim 
  interesom u demokratskom društvu.
Član 3[p4]
Zabrana proterivanja sopstvenih državljana
1. Niko ne može biti proteran, bilo pojedinačnom bilo kolektivnom 
  merom, s teritorije države čiji je državljanin.
2. Niko ne može biti lišen prava da uđe na teritoriju države 
  čiji je državljanin.
Član 4[p4]
Zabrana grupnog proterivanja stranaca
Zabranjeno je kolektivno proterivanje stranaca.
Član 5[p4]
Teritorijalna primena
1. Svaka Visoka strana ugovornica može prilikom potpisivanja 
  ili ratifikacije, ili u svako doba posle toga, dostaviti generalnom sekretaru 
  Saveta Evrope izjavu o tome u kom obimu prihvata da se odredbe ovog Protokola 
  primenjuju na teritorijama za čije je međunarodne odnose odgovorna, a koje je 
  označila u izjavi.
2. Svaka Visoka strana ugovornica koja je dostavila izjavu 
  u smislu prethodnog stava može naknadno da dostavi novu izjavu kojom menja uslove 
  sadržane u ranijoj izjavi ili ukida primenu odredbi ovog Protokola u odnosu 
  na bilo koju teritoriju.
3. Izjava data u skladu s ovim članom smatraće se kao da je 
  data u skladu sa stavom 1, člana 56. Konvencije.
4. Teritorija svake države na koju se primenjuje ovaj Protokol 
  na osnovu ratifikacije ili prihvatanja, i svaka teritorija na koju se ovaj Protokol 
  primenjuje na osnovu izjave te države date na osnovu ovog člana, smatraju se 
  odvojenim teritorijama u smislu člana 2. i 3.
5. Država koja je dala izjavu u skladu sa stavom 1. ili 2. 
  ovog člana može u svako doba izjaviti u ime jedne ili više teritorija na koje 
  se izjava odnosi da prihvata nadležnost Suda da prima predstavke od pojedinaca, 
  nevladinih organizacija ili grupa pojedinaca prema odredbama člana 34. Konvencije, 
  a u vezi članova 1. do 4. ovog Protokola.
Član 6[p4]
Odnos s Konvencijom
U pogledu Visokih strana ugovornica odredbe člana 1. do 5. 
  ovog Protokola smatraju se dodatnim članovima Konvencije i sve odredbe Konvencije 
  primenjuju se u skladu s tim.
Član 7[p4]
Potpis i ratifikacija
1. Ovaj Protokol je otvoren za potpis članicama Saveta Evrope 
  koje su potpisnice Konvencije; on se ratifikuje istovremeno ili posle ratifikacije 
  Konvencije. On stupa na snagu posle deponovanja pet instrumenata ratifikacije. 
  U pogledu svake potpisnice koja ga bude ratifikovala posle toga, Protokol stupa 
  na snagu na dan kada ona deponuje instrument ratifikacije.
2. Instrumenti ratifikacije deponuju se kod generalnog sekretara 
  Saveta Evrope, koji će sve članice obavestiti o tome koje su članice izvršile 
  ratifikaciju.
U potvrdu čega su dole potpisani, propisno ovlašćeni u tom 
  cilju, potpisali ovaj Protokol.
Sačinjeno u Strazburu, dana 16. marta 1963, na engleskom i 
  francuskom jeziku, pri čemu su oba teksta podjednako merodavna, u jednom primerku 
  koji se pohranjuje u arhivi Saveta Evrope. Generalni sekretar će dostaviti overene 
  prepise svakoj državi potpisnici.
PROTOKOL BROJ 6 UZ KONVENCIJU ZA ZAŠTITU LJUDSKIH PRAVA 
  I OSNOVNIH SLOBODA O UKIDANJU SMRTNE KAZNE, IZMENJENU U SKLADU S PROTOKOLOM 
  BR. 11
Strazbur, 28. aprila 1983. godine
Države članice Saveta Evrope, potpisnice ovog Protokola uz 
  Konvenciju za zaštitu ljudskih prava i osnovnih sloboda, potpisanu u Rimu 4. 
  novembra 1950 (u daljem tekstu "Konvencija"),
Smatrajući da promene do kojih je došlo u nekoliko država članica 
  Saveta Evrope izražavaju opštu težnju ka ukidanju smrtne kazne,
Sporazumele su se o sledećem:
Član 1[p6]
Ukidanje smrtne kazne
Smrtna kazna se ukida. Niko se ne može osuditi na smrtnu kaznu 
  ili pogubiti.
Član 2[p6]
Smrtna kazna za vreme rata
Država može u svom zakonodavstvu da predvidi smrtnu kaznu za 
  dela izvršena u doba rata ili neposredne ratne opasnosti; takva kazna primeniće 
  se samo u slučajevima predviđenim zakonom i u skladu s njegovim odredbama. Država 
  obaveštava generalnog sekretara Saveta Evrope o odgovarajućim odredbama tog 
  zakona.
Član 3[p6]
Zabrana odstupanja
Nijedna odredba ovog Protokola ne može se ukinuti na osnovu 
  člana 15. Konvencije.
Član 4[p6]
Zabrana rezervi
Na odredbe ovog Protokola ne mogu se stavljati rezerve na osnovu 
  člana 57. Konvencije.
Član 5[p6]
Teritorijalna primena
1. Svaka država može, prilikom potpisivanja ili kada deponuje 
  instrument ratifikacije, prihvatanja ili odobrenja, da odredi teritoriju ili 
  teritorije na koje se ovaj Protokol primenjuje.
2. Svaka država može, u svako doba posle toga, putem izjave 
  upućene generalnom sekretaru Saveta Evrope, da proširi primenu ovog Protokola 
  na bilo koju drugu teritoriju označenu u izjavi. U pogledu takve teritorije 
  Protokol stupa na snagu prvog dana meseca koji nastupa posle dana kada generalni 
  sekretar primi takvu izjavu.
3. Svaka izjava učinjena na osnovu prethodna dva stava može, 
  u pogledu teritorije označene u njoj, da se povuče putem izjave upućene generalnom 
  sekretaru. Povlačenje izjave ima dejstvo od prvog dana meseca koji nastupa nakon 
  dana kada je generalni sekretar primio takvo obaveštenje.
Član 6[p6]
Odnos s Konvencijom
U pogledu Visokih strana ugovornica odredbe člana 1. do 5. 
  ovog Protokola smatraju se dodatnim članovima Konvencije i sve odredbe Konvencije 
  primenjuju se u skladu s tim.
Član 7[p6]
Potpis i ratifikacija
Ovaj Protokol je otvoren za potpis državama članicama Saveta 
  Evrope koje su potpisnice Konvencije. On se ratifikuje, prihvata ili odobrava. 
  Država članica Saveta Evrope ne može da ratifikuje, prihvati ili odobri ovaj 
  Protokol ako nije istovremeno ili prethodno ratifikovala Konvenciju. Instrumenti 
  ratifikacije, prihvatanja ili odobrenja se deponuju kod generalnog sekretara 
  Saveta Evrope.
Član 8[p6]
Stupanje na snagu
1. Ovaj Protokol stupa na snagu prvog dana meseca koji nastupa 
  posle dana kada je pet država članica Saveta Evrope izrazilo svoj pristanak 
  da ih ovaj Protokol obavezuje u skladu sa odredbama člana 7.
2. U pogledu svake države članice koja posle toga izrazi svoj 
  pristanak da je ovaj Protokol obavezuje, on stupa na snagu prvog dana meseca 
  koji nastupa posle dana kada je deponovan instrument ratifikacije, prihvatanja 
  ili odobrenja.
Član 9[p6]
Funkcija depozitara
Generalni sekretar Saveta Evrope obaveštava države članice 
  Saveta Evrope o:
a) svakom potpisu;
b) deponovanju instrumenta ratifikacije, prihvatanja ili odobrenja;
c) svakom datumu stupanja na snagu ovog Protokola u skladu 
  sa članovima 5. i 8;
d) svakoj kojoj drugoj radnji, obaveštenju ili saopštenju u 
  vezi s ovim Protokolom.
U potvrdu čega su dole potpisani, propisno ovlašćeni u tom 
  cilju, potpisali ovaj Protokol.
Sačinjeno u Strazburu, dana 28. aprila 1983, na engleskom i 
  francuskom jeziku, pri čemu su oba teksta podjednako verodostojna, u jednom 
  primerku koji se pohranjuje u arhivi Saveta Evrope. Generalni sekretar Saveta 
  Evrope će dostaviti overene prepise svakoj državi članici Saveta Evrope.
PROTOKOL BROJ 7 UZ KONVENCIJU ZA ZAŠTITU LJUDSKIH PRAVA 
  I OSNOVNIH SLOBODA IZMENJENU U SKLADU S PROTOKOLOM BR. 11
Strazbur, 22. novembar 1984. godine
Države potpisnice, članice Saveta Evrope,
Rešene da preduzmu dalje korake da bi osigurale skupno sprovođenje 
  izvesnih prava i sloboda putem Konvencije za zaštitu ljudskih prava i osnovnih 
  sloboda, potpisane u Rimu, 4. novembra 1950 (u daljem tekstu "Konvencija"),
Sporazumele su se o sledećem:
Član 1[p7]
Zaštita u postupku proterivanja stranaca
1. Stranac koji zakonito boravi na teritoriji jedne države 
  ne može se iz nje proterati, osim na osnovu odluke donete u skladu sa zakonom, 
  i ima pravo:
a) da iznese razloge kojima osporava proterivanje;
b) da se njegov slučaj preispita; i
c) da u tu svrhu bude zastupljen pred nadležnim organom ili 
  licem ili licima koja taj organ odredi.
2. Stranac se može proterati i pre nego što iskoristi svoja 
  prava prema stavu 1. a, b i c ovog člana, ako je proterivanje neophodno u interesu 
  javnog reda ili se temelji na razlozima nacionalne bezbednosti.
Član 2[p7]
Pravo na žalbu u krivičnim stvarima
1. Svako ko je odlukom suda osuđen za krivično delo ima pravo 
  da njegovu osudu ili kaznu preispita viši sud. Ostvarivanje ovog prava, uključujući 
  i osnove za njegovo korišćenje, uređuje se zakonom.
2. Ovo pravo može trpeti izuzetke kada je reč o delima manjeg 
  značaja, koja su određena zakonom, ili u slučajevima kada je licu u pitanju 
  u prvom stepenu sudio najviši sud ili je bilo osuđeno na osnovu žalbe na oslobađajuću 
  presudu.
Član 3[p7]
Naknada za pogrešnu osudu
Ako je neko lice bilo pravosnažnom presudom osuđeno zbog krivičnog 
  dela i ako je kasnije njegova presuda bila ukinuta ili je bio pomilovan zbog 
  toga što neka nova ili novootkrivena činjenica neosporno ukazuje da se radilo 
  o sudskoj rešci, lice koje je pretrpelo kaznu kao posledicu takve osude dobiće 
  naknadu u skladu sa zakonom ili praksom dotične države, osim ako se ne dokaže 
  da je ono u potpunosti ili delimično odgovorno za to što nepoznata činjenica 
  nije blagovremeno otkrivena.
Član 4[p7]
Pravo da se ne bude suđen ili kažnjen dvaput u 
  istoj stvari
1. Nikome se ne može ponovo suditi niti se može ponovo kazniti 
  u krivičnom postupku u nadležnosti iste države za delo zbog koga je već bio 
  pravosnažno oslobođen ili osuđen u skladu sa zakonom i krivičnim postupkom te 
  države.
2. Odredbe prethodnog stava ne sprečavaju ponovno otvaranje 
  postupka u skladu sa zakonom i krivičnim postupkom date države, ako postoje 
  dokazi o novim ili novootkrivenim činjenicama, ili ako je u ranijem postupku 
  došlo do bitne povrede koja je mogla da utiče na njegov ishod.
3. Ovaj se član ne može staviti van snage na osnovu člana 15. 
  Konvencije.
Član 5[p7]
Jednakost supružnika
U vezi s brakom, u toku braka i u slučaju njegovog raskida, 
  supružnici su ravnopravni u pogledu međusobnih građanskopravnih prava i obaveza 
  i u svom odnosu prema deci. Ovim se članom države ne sprečavaju da preduzimaju 
  neophodne mere u interesu dece.
Član 6[p7]
Teritorijalna primena
1. Svaka država može, prilikom potpisivanja ili kada deponuje 
  instrument ratifikacije, prihvatanja ili odobrenja, da odredi teritoriju ili 
  teritorije na koje se ovaj Protokol primenjuje i da navede stepen u kome će 
  se njegove odredbe primenjivati na tim teritorijama.
2. Svaka država može, u svako doba posle toga, putem izjave 
  upućene Generalnom sekretaru Saveta Evrope, da proširi primenu ovog Protokola 
  na bilo koju drugu teritoriju označenu u izjavi. U pogledu takve teritorije 
  Protokol stupa na snagu prvog dana meseca koji nastupa posle protoka dvomesečnog 
  perioda od dana kada Generalni sekretar primi takvu izjavu.
3. Svaka izjava učinjena na osnovu prethodna dva člana može, 
  u pogledu teritorije označene u njoj, da se povuče ili izmeni putem izjave upućene 
  Generalnom sekretaru. Povlačenje ili izmena izjave ima dejstvo od prvog dana 
  meseca koji nastupa posle protoka dvomesečnog perioda od dana kada Generalni 
  sekretar primi takvu izjavu.
4. Izjava data u skladu sa svim članom smatraće se kao da je 
  data u skladu sa stavom 1, člana 56. Konvencije.
5. Teritorija svake države na koju se primenjuje ovaj Protokol 
  na osnovu ratifikacije, prihvatanja i odobrenja, i svaka teritorija na koju 
  se ovaj Protokol primenjuje na osnovu izjave te države na osnovu ovog člana, 
  mogu se smatrati odvojenim teritorijama u smislu člana 1.
6. Država koja je dala izjavu u skladu sa stavom 1. ili 2. 
  ovog člana može u svako doba izjaviti u ime jedne ili više teritorija na koje 
  se izjava odnosi da prihvata nadležnost Suda da prima predstavke od pojedinaca, 
  nevladinih organizacija ili grupa pojedinaca prema odredbama člana 34. Konvencije, 
  a u vezi članova 1. do 5. ovog Protokola.
Član 7[p7]
Odnos s Konvencijom
U pogledu Visokih strana ugovornica odredbe člana 1. do 6. 
  ovog Protokola smatraju se dodatnim članovima Konvencije i sve odredbe Konvencije 
  primenjuju se u skladu s tim.
Član 8[p7]
Potpis i ratifikacija
Ovaj Protokol je otvoren za potpis članicama Saveta Evrope 
  koje su potpisnice Konvencije. On se ratifikuje, prihvata ili odobrava. Država 
  članica Saveta Evrope ne može da ratifikuje, prihvati ili odobri ovaj Protokol 
  ako nije istovremeno ili prethodno ratifikovala Konvenciju. Instrumenti ratifikacije, 
  prihvatanja ili odobrenja se deponuju kod Generalnog sekretara Saveta Evrope.
Član 9[p7]
Stupanje na snagu
1. Ovaj Protokol stupa na snagu prvog dana meseca koji nastupa 
  posle protoka dvomesečnog perioda od dana kada je sedam država članica Saveta 
  Evrope izrazilo svoj pristanak da ih ovaj Protokol obavezuje u skladu sa odredbama 
  člana 8.
2. U pogledu svake države članice koja posle toga izrazi svoj 
  pristanak da je ovaj Protokol obavezuje, on stupa na snagu prvog dana meseca 
  koji nastupa posle protoka dvomesečnog perioda od dana kada je deponovan instrument 
  ratifikacije, prihvatanja ili odobrenja.
Član 10[p7]
Funkcija depozitara
Generalni sekretar Saveta Evrope obaveštava države članice 
  Saveta Evrope o:
a) svakom potpisu;
b) deponovanju instrumenta ratifikacije, prihvatanja ili odobrenja;
c) svakom datumu stupanja na snagu ovog Protokola u skladu 
  sa članovima 6. i 9;
d) svakoj drugoj radnji, obaveštenju ili saopštenju u vezi 
  s ovim Protokolom.
U potvrdu čega su dolepotpisani, propisno ovlašćeni u tom cilju, 
  potpisali ovaj Protokol.
Sačinjeno u Strazburu, dana 22. novembra 1984, na engleskom 
  i francuskom jeziku, pri čemu su oba teksta podjednako verodostojna, u jednom 
  primerku koji se pohranjuje u Arhivi Saveta Evrope. Generalni sekretar Saveta 
  Evrope će dostaviti overene prepise svakoj državi članici Saveta Evrope.
PROTOKOL BROJ 12 UZ KONVENCIJU ZA ZAŠTITU LJUDSKIH PRAVA 
  I OSNOVNIH SLOBODA
Rim, 4. novembar 2000. godine
Države potpisnice, članice Saveta Evrope,
Imajući u vidu osnovno načelo da su svi ljudi jednaki pred 
  zakonom i imaju pravo na jednaku zaštitu zakona;
Rešene da preduzmu dalje korake radi unapređivanja jednakosti 
  svih ljudi kolektivnom primenom opšte zabrane diskriminacije putem Konvencije 
  za zaštitu ljudskih prava i osnovnih sloboda, potpisane u Rimu 4. novembra 1950 
  (u daljem tekstu; "Konvencija");
Potvrđujući da načelo nediskriminacije ne sprečava potpisnice 
  da preduzimaju mere radi unapređivanja pune i stvarne jednakosti pod uslovom 
  da postoji objektivno i razumno opravdanje za ovakve mere;
Saglasile su se o sledećem:
Član 1[p12]
Opšta zabrana diskriminacije
1. Svako pravo koje zakon predviđa ostvarivaće se bez diskriminacije 
  po bilo kom osnovu kao npr. polu, rasi, boji kože, jeziku, veroispovesti, političkom 
  i drugom uverenju, nacionalnom ili društvenom poreklu, povezanosti s nacionalnom 
  manjinom, imovini, rođenju ili drugom statusu.
2. Javne vlasti neće ni prema kome vršiti diskriminaciju po 
  osnovima kao što su oni pomenuti u stavu 1.
Član 2[p12]
Teritorijalna primena
1. Svaka država može, u vreme potpisivanja ili prilikom deponovanja 
  instrumenta o ratifikaciji, prihvatanju ili odobrenju, označiti teritoriju ili 
  teritorije na kojima će se primenjivati ovaj Prokol.
2. Svaka država može bilo kada kasnije, deklaracijom upućenom 
  Generalnom sekretaru Saveta Evrope, proširiti primenu ovog Protokola na neku 
  drugu teritoriju označenu u deklaraciji. Protokol će stupiti na snagu u odnosu 
  na takvu teritoriju prvog dana u mesecu posle isteka roka od tri meseca od dana 
  kada je Generalni sekretar primio ovakvu deklaraciju.
3. Svaka deklaracija data po jednom od dva prethodna stava 
  može se, u odnosu na svaku teritoriju označenu u deklaraciji, povući ili izmeniti 
  obaveštenjem upućenom Generalnom sekretaru. Povlačenje ili izmena stupiće na 
  snagu prvog dana u mesecu posle isteka roka od tri meseca od dana kada je Generalni 
  sekretar primio obaveštenje.
4. Deklaracija data u skladu s ovim članom smatraće se saglasnom 
  sa stavom 1. člana 56. Konvencije.
5. Svaka država koja je dala deklaraciju u skladu sa stavom 
  1. ili 2. ovog člana može u svako vreme izjaviti da prihvata nadležnost suda 
  da prima predstavke pojedinaca, nevladinih organizacija ili grupa pojedinaca 
  u odnosu na član 1. ovog Protokola s jedne ili više teritorija na koje se deklaracija 
  odnosi, kao što je predviđeno članom 34. Konvencije.
Član 3[p12]
Odnos prema Konvenciji
Odredbe članova 1. i 2. ovog Protokola smatraće se između ugovornica 
  dodatnim članovima Konvencije; sve odredbe Konvencije će se shodno primenjivati.
Član 4[p12]
Potpis i ratifikacija
Ovaj Protokol biće otvoren za potpisivanje od strane država 
  članica Saveta Evrope koje su potpisale Konvenciju. On podleže ratifikaciji, 
  prihvatanju ili odobrenju. Država članica Saveta Evrope ne može ratifikovati, 
  prihvatiti ili odobriti ovaj Protokol a da pre toga ili istovremeno ne ratifikuje 
  Konvenciju. Instrumenti o ratifikaciji, prihvatanju ili odobrenju deponovaće 
  se kod Generalnog sekretara Saveta Evrope.
Član 5[p12]
Stupanje na snagu
1. Ovaj Protokol stupiće na snagu prvog dana u mesecu posle 
  isteka roka od tri meseca od dana kada su deset država članica Saveta Evrope 
  izrazile saglasnost da ih Protokol obavezuje u skladu s odredbama člana 4.
2. U odnosu na svaku državu koja kasnije izrazi svoju saglasnost 
  da bude njime obavezana Protokol će stupiti na snagu prvog dana u mesecu posle 
  isteka roka od tri meseca od dana deponovanja instrumenta o ratifikaciji, prihvatanju 
  ili odobrenju.
Član 6[p12]
Funkcije depozitara
Generalni sekretar Saveta Evrope obavestiće sve države članice 
  Saveta Evrope o:
a) svakom potpisu;
b) deponovanju svakog instrumenta o ratifikaciji, prihvatanju 
  ili odobrenju;
c) svakom datumu stupanja na snagu ovog Protokola u skladu 
  s članovima 2. i 5;
d) svakom drugom aktu, obaveštenju ili dopisu koji se tiče 
  ovog Protokola.
U potvrdu čega su dolepotpisane, propisno opunomoćene ličnosti 
  potpisale ovaj Protokol.
Sačinjeno u Rimu, dana 4. novembra 2000. godine, na engleskom 
  i francuskom jeziku, s tim da su oba teksta jednako autentična, u jednom primerku 
  koji će se deponovati u Arhivi Saveta Evrope. Generalni sekretar Saveta Evrope 
  dostaviće overene prepise svakoj članici Saveta Evrope.
PROTOKOL BROJ 13 UZ KONVENCIJU ZA ZAŠTITU LJUDSKIH PRAVA 
  I OSNOVNIH SLOBODA O UKIDANJU SMRTNE KAZNE U SVIM OKOLNOSTIMA
Viljnus, 3. maj 2002. godine
Države članice Saveta Evrope, potpisnice ovog Protokola,
Uverene da je pravo svakoga na život osnovna vrednost u demokratskom 
  društvu i da je ukidanje smrtne kazne od suštinske važnosti za zaštitu ovog 
  prava, kao i za potpuno priznavanje urođenog dostojanstva svih ljudskih bića;
Želeći da učvrste zaštitu prava na život, zajemčenog Konvencijom 
  o zaštiti ljudskih prava i osnovnih sloboda potpisanoj u Rimu, 4. novembra 1950. 
  godine (u daljem tekstu: Konvencija);
Imajući u vidu da Protokol 6 uz Konvenciju, koji se odnosi 
  na ukidanje smrtne kazne, potpisan u Strazburu, 28. aprila 1983, ne isključuje 
  smrtnu kaznu za dela počinjena u vreme ratnog stanja ili stanja neposredne ratne 
  opasnosti;
Rešene da preduzmu odlučujući korak u cilju ukidanja smrtne 
  kazne u svim okolnostima,
Sporazumele su se o sledećem:
Član 1[p13]
Ukidanje smrtne kazne
Smrtna kazna se ukida. Niko se ne može osuditi na smrtnu kaznu 
  ili pogubiti.
Član 2[p13]
Zabrana odstupanja
Nijedna odredba ovog Protokola ne može se ukinuti na osnovu 
  člana 15. Konvencije.
Član 3[p13]
Zabrana stavljanja rezervi
Na odredbe ovog Protokola ne mogu se stavljati rezerve na osnovu 
  člana 57. Konvencije.
Član 4[p13]
Teritorijalna primena
1. Svaka država može u trenutku potpisivanja ili deponovanja 
  instrumenata o ratifikaciji, prihvatanju ili odobravanju, naznačiti teritoriju 
  ili teritorije na koje se ovaj Protokol primenjuje.
2. Svaka država ugovornica može naknadno, izjavom upućenom 
  Generalnom sekretaru Saveta Evrope, proširiti primenu ovog Protokola na neku 
  drugu teritoriju navedenu u izjavi. U odnosu na tu teritoriju Protokol stupa 
  na snagu prvog dana u mesecu koji nastupa po isteku perioda od tri meseca od 
  dana kada je Generalni sekretar primio tu izjavu.
3. Sve izjave date u skladu s prethodna dva stava, u odnosu 
  na svaku teritoriju navedenu u izjavi, mogu da se povuku notifikacijom dostavljenom 
  Generalnom sekretaru. Povlačenje stupa na snagu prvog dana u mesecu koji nastupa 
  po isteku perioda od tri meseca od dana kada je Generalni sekretar primio pomenutu 
  notifikaciju.
Član 5[p13]
Odnos prema Konvenciji
U pogledu Visokih strana ugovornica odredbe članova 1. do 4. 
  ovog Protokola smatraju se dodatnim članovima Konvencije i sve odredbe Konvencije 
  primenjuju se u skladu s tim.
Član 6[p13]
Potpis i ratifikacija
Ovaj Protokol je otvoren za potpis državama članicama Saveta 
  Evrope koje su potpisnice Konvencije. On podleže ratifikaciji, prihvatanju ili 
  odobravanju. Država članica Saveta Evrope ne može da ratifikuje, prihvati ili 
  odobri ovaj Protokol bez prethodne ili istovremene ratifikacije Konvencije. 
  Instrumenti o ratifikaciji, prihvatanju ili odobravanju deponuju se kod Generalnog 
  sekretara Saveta Evrope.
Član 7[p13]
Stupanje na snagu
1. Ovaj Protokol stupa na snagu prvog dana u mesecu koji nastupa 
  po isteku perioda od tri meseca od dana kada je deset država članica Saveta 
  Evrope izrazilo pristanak da se obavežu ovim Protokolom u skladu s odredbama 
  člana 6.
2. U odnosu na državu članicu koja naknadno izrazi pristanak 
  da se obaveže ovim Protokolom, on stupa na snagu prvog dana u mesecu koji nastupa 
  po isteku perioda od tri meseca od dana deponovanja instrumenata o ratifikaciji, 
  prihvatanju ili odobravanju.
Član 8[p13]
Funkcije depozitara
Generalni sekretar Saveta Evrope obaveštava sve članice Saveta 
  Evrope o sledećem:
a) svakom potpisivanju;
b) svakom deponovanju instrumenata o ratifikaciji, prihvatanju 
  ili odobravanju;
c) svakom datumu stupanja na snagu ovog Protokola u skladu 
  sa članovima 4. i 7;
d) svakom drugom postupku, obaveštenju ili saopštavanju koje 
  se odnosi na ovaj Protokol.
U potvrdu toga su dole potpisani, propisno ovlašćeni za to, 
  potpisali ovaj Protokol.
Sačinjeno u Viljnusu 3. maja 2002. godine, na engleskom i francuskom 
  jeziku, pri čemu su oba teksta verodostojna, u jednom primerku koji će se deponovati 
  u Arhivu Saveta Evrope. Generalni sekretar Saveta Evrope dostavlja overene prepise 
  svakoj državi članici Saveta Evrope.
PROTOKOL BR. 14 UZ EVROPSKU KONVENCIJU ZA ZAŠTITU LJUDSKIH 
  PRAVA I OSNOVNIH SLOBODA, KOJIM SE MENJA KONTROLNI SISTEM KONVENCIJE
PREAMBULA
Države članice Saveta Evrope, potpisnice ovog protokola uz 
  Konvenciju o zaštiti ljudskih prava i osnovnih sloboda, potpisane u Rimu 4. 
  novembra 1950. godine (u daljem tekstu: "Konvencija"),
Imajući u vidu Rezoluciju br. 1 i Deklaraciju usvojenu na Evropskoj 
  ministarskoj konferenciji o ljudskim pravima koja je održana u Rimu 3. i 4. 
  novembra 2000. godine,
Imajući u vidu deklaracije koje je usvojio Komitet ministara 
  8. novembra 2001, 7. novembra 2002. i 15. maja 2003. godine, na svojoj 109, 
  111. odnosno 112. sednici,
Imajući u vidu Mišljenje br. 251 (2004) koje je 28. aprila 
  2004. godine usvojila Parlamentarna skupština Saveta Evrope,
Uvažavajući hitnu potrebu da se izmene neke odredbe Konvencije 
  u cilju očuvanja i poboljšanja sistema kontrole na dugoročnoj osnovi, pre svega 
  u svetlu stalnog povećavanja opterećenosti Evropskog suda za ljudska prava i 
  Komiteta ministara Saveta Evrope,
Imajući posebno u vidu potrebu da se omogući da Sud i dalje 
  igra istaknutu ulogu u oblasti zaštite ljudskih prava u Evropi,
Saglasile su se o sledećem:
Član 1[p14]
U članu 22. Konvencije, stav 2. briše se.
Član 2[p14]
Član 23. Konvencije menja se i glasi:
"Član 23. - Mandat i prestanak mandata
1. Sudije se biraju na period od devet godina. One se ne mogu 
  ponovo birati.
2. Sudiji ističe mandat kada navrši 70 godina života.
3. Sudije ostaju na dužnosti dok im se ne odredi zamena. Međutim, 
  oni nastavljaju da rade na predmetima koje su već uzeli u razmatranje.
4. Sudija se ne može razrešiti funkcije osim ako druge sudije 
  ne odluče dvotrećinskom većinom da on više ne ispunjava potrebne uslove."
Član 3[p14]
Član 24. Konvencije briše se.
Član 4[p14]
Član 25. Konvencije postaje član 24. i njegov tekst menja se 
  tako da glasi:
"Član 24. - Sekretarijat i izvestioci
1. Sud ima sekretarijat čije se funkcije i organizacija utvrđuju 
  Poslovnikom Suda.
2. Kada zaseda sudija pojedinac, Sudu pomažu izvestioci koji 
  su potčinjeni predsedniku Suda. Oni čine deo Sekretarijata Suda."
Član 5[p14]
Član 26. Konvencije postaje član 25. ("Opšta sednica suda") 
  i njegov tekst menja se na sledeći način:
1. Na kraju tačke d) zarez se menja tačka-zarezom, a reč "i" 
  briše se.
2. Na kraju tačke e) tačka se menja tačka-zarezom.
3. Dodaje se nova tačka f) koja glasi:
"f) podnosi zahtev u skladu sa članom 26, stav 2."
Član 6[p14]
Član 27. Konvencije postaje član 26, a njegov tekst menja se 
  tako da glasi:
"Član 26. - Sudija pojedinac, odbori, veća i Veliko veće
1. Sud razmatra predmete od strane sudije pojedinca, u odborima 
  od tri sudije, veću od sedam sudija i u Velikom veću od sedamnaest sudija. Veća 
  Suda ustanovljavaju odbore za određen vremenski period.
2. Na zahtev Opšte sednice Suda, Komitet ministara može, jednoglasnom 
  odlukom i za određeni period, da broj sudija veća smanji na pet.
3. Kada sudi kao sudija pojedinac, sudija ne može da razmatra 
  predstavku podnetu protiv visoke strane ugovornice sa čije liste je izabran.
4. Po službenoj dužnosti u sastav veća i Velikog veća ulazi 
  sudija izabran sa liste visoke strane ugovornice. Ako takvog nema ili nije u 
  mogućnosti da učestvuje u radu, u svojstvu sudije sedi lice koga izabere predsednik 
  Suda sa liste koju unapred podnosi ta visoka strana ugovornica.
5. U sastav Velikog veća ulaze i predsednik i potpredsednici 
  Suda, predsednici veća i druge sudije izabrane u skladu sa Poslovnikom Suda. 
  Kada se predmet iznese pred Veliko veće na osnovu člana 43, sudije članovi veća 
  koje je donelo presudu ne mogu učestvovati u radu Velikog veća, s izuzetkom 
  predsednika Veća i sudije koji je izabran sa liste visoke strane ugovornice."
Član 7[p14]
Posle novog člana 26, u tekst Konvencije dodaje se novi član 
  27. koji glasi:
"Član 27. - Nadležnost sudije pojedinca
1. Sudija pojedinac može da proglasi neprihvatljivom ili da 
  skine s liste predmeta Suda predstavku podnetu na osnovu člana 34, ako se takva 
  odluka može doneti bez daljeg ispitivanja.
2. Ova odluka je konačna.
3. Ako sudija pojedinac ne proglasi predstavku neprihvatljivom 
  ili je ne skine s liste predmeta Suda, ustupiće je nekom od odbora ili veća 
  na dalji postupak."
Član 8[p14]
Član 28. Konvencije menja se tako da glasi:
"Član 28 - Nadležnost odbora
1. Predstavku podnetu u skladu s članom 34. odbor može jednoglasnom 
  odlukom:
a) da proglasi neprihvatljivom ili je skine s liste predmeta, 
  ako se takva odluka može doneti bez daljeg ispitivanja; ili
b) da proglasi neprihvatljivom i istovremeno donese presudu 
  o suštini spora, ako je pitanje koje je predmet spora, a odnosi se na tumačenje 
  ili primenu Konvencije ili protokola uz nju, već podrobno elaborirano u sudskoj 
  praksi Suda.
2. Odluke i presude donete na osnovu stava 1. su konačne.
3. Ako sudija izabran sa liste visoke strane ugovornice ne 
  učestvuje u radu odbora, odbor može u svakoj fazi postupka da pozove tog sudiju 
  da zauzme mesto jednog od članova tog odbora, uzimajući u obzir sve relevantne 
  činjenice, uključujući i to da li je ta visoka strana ugovornica osporila primenu 
  procedure predviđene stavom 1. tačka b)."
Član 9[p14]
Član 29. Konvencije menja se na sledeći način:
1. Stav 1. menja se tako da glasi: "Ako nije doneta odluka 
  na osnovu članova 27. i 28, niti je izrečena presuda na osnovu člana 28, veće 
  odlučuje o prihvatljivosti i suštini pojedinačnih predstavki podnetih na osnovu 
  člana 34. Odluka o prihvatljivosti može se doneti posebno."
2. Na kraju stava 2. dodaje se nova rečenica koja glasi: "Odluka 
  o prihvatljivosti donosi se posebno osim kada Sud, u izuzetnim slučajevima, 
  ne odluči drugačije".
3. Stav 3. briše se.
Član 10[p14]
Član 31. Konvencije menja se na sledeći način:
1. Na kraju tačke a) reč "i" briše se.
2. Tačka b) postaje tačka c), a dodaje se nova tačka b) koja 
  glasi:
"b) odlučuje o pitanjima koja Sudu upućuje Komitet ministara 
  u skladu s članom 46, stav 4; i".
Član 11[p14]
Član 32. Konvencije menja se na sledeći način:
Pri kraju stava 1. posle broja 34, dodaje se zarez i broj 46.
Član 12[p14]
Stav 3. člana 35. Konvencije menja se tako da glasi:
"3. Sud proglašava neprihvatljivom svaku pojedinačnu predstavku 
  podnetu na osnovu člana 34. ako:
a) smatra da je predstavka nespojiva sa odredbama Konvencije 
  ili protokola uz nju, očigledno neosnovana, ili predstavlja zloupotrebu prava 
  na predstavku; ili
b) smatra da podnosilac predstavke nije značajnije oštećen, 
  osim ako poštovanje ljudskih prava ustanovljenih Konvencijom i protokolima uz 
  nju ne zahteva ispitivanje suštine predstavke, s tim da se predstavka ne može 
  odbaciti po ovom osnovu ukoliko slučaj nije prethodno s dužnom pažnjom razmotrio 
  domaći sud."
Član 13[p14]
Na kraju člana 36. Konvencije dodaje se stav 3, koji glasi:
"3. Komesar za ljudska prava Saveta Evrope može podneti 
  pisani podnesak i uzeti učešće u raspravi u predmetima pred većem ili Velikim 
  većem."
Član 14[p14]
Član 38. Konvencije menja se tako da glasi:
"Član 38 - Ispitivanje predmeta
Sud razmatra predstavku zajedno s predstavnicima stranaka i, 
  ako je to potrebno, preduzima istragu za čije će mu efikasno sprovođenje visoke 
  strane ugovornice u pitanju obezbediti sve neophodne uslove."
Član 15[p14]
Član 39. Konvencije menja se tako da glasi:
"Član 39 - Prijateljska poravnanja
1. U svakoj fazi postupka Sud se može staviti na raspolaganje 
  stranama u sporu kako bi se postiglo prijateljsko poravnanje zasnovano na poštovanju 
  ljudskih prava ustanovljenih Konvencijom i protokolima uz nju.
2. Postupak koji se vodi na osnovu stava 1. poverljive je prirode.
3. Ako se postigne prijateljsko rešenje, Sud skida predmet 
  sa svoje liste odlukom koja sadrži kratak opis činjenica i postignutog rešenja.
4. Odluka se dostavlja Komitetu ministara koji nadgleda izvršenje 
  odredbi prijateljskog poravnanja predviđenih odlukom."
Član 16[p14]
Član 46. Konvencije menja se tako da glasi:
"Član 46 - Obaveznost i izvršenje presuda
1. Visoke strane ugovornice se obavezuju da se povinuju pravosnažnoj 
  presudi Suda u svakom predmetu u kome su stranke.
2. Pravosnažna presuda Suda se dostavlja Komitetu ministara 
  koji nadgleda njeno izvršenje.
3. Ako Komitet ministara smatra da praćenje izvršenja pravosnažne 
  presude remeti neki problem u vezi sa tumačenjem presude, može se obratiti Sudu 
  radi donošenja odluke povodom pitanja tumačenja. Za odluku o obraćanju Sudu 
  potrebna je dvotrećinska većina glasova predstavnika koji sede u Komitetu.
4. Ako Komitet ministara smatra da neka visoka strana ugovornica 
  odbija da se povinuje pravosnažnoj presudi u predmetu u kojem je stranka, on 
  može, nakon što zvanično obavesti tu visoku stranu ugovornicu, a na osnovu odluke 
  usvojene dvotrećinskom većinom glasova predstavnika koji sede u Komitetu, da 
  se Sudu obrati pitanjem da li je ta visoka strana ugovornica propustila da ispuni 
  svoju obavezu iz stava 1.
5. Ako Sud utvrdi da postoji povreda stava 1, upućuje predmet 
  Komitetu ministara radi razmatranja mera koje treba preduzeti. Ako Sud utvrdi 
  da stav 1. nije prekršen, vratiće predmet Komitetu ministara koji zaključuje 
  raspravu o predmetu."
Član 17[p14]
Član 59. Konvencije menja se tako da glasi:
1. Dodaje se novi stav 2. koji glasi:
"2. Evropska unija može da pristupi ovoj konvenciji."
2. Stavovi 2, 3. i 4. postaju stavovi 3, 4. i 5.
Prelazne i završne odredbe
Član 18[p14]
1. Ovaj protokol je otvoren za potpis državama članicama Saveta 
  Evrope koje su potpisnice Konvencije, koje svoj pristanak da budu obavezane 
  protokolom mogu izraziti:
a) potpisom bez rezerve u pogledu ratifikacije, prihvatanja 
  odnosno odobrenja; i
b) potpisom koji podleže ratifikaciji, prihvatanju ili odobrenju, 
  koji će biti praćen ratifikacijom, prihvatanjem ili odobrenjem.
2. Instrumenti ratifikacije, prihvatanja ili odobrenja deponuju 
  se kod generalnog sekretara Saveta Evrope.
Član 19[p14]
Ovaj protokol stupa na snagu prvog dana u mesecu koji nastupa 
  po proteku tromesečnog perioda od dana kada su sve države ugovornice Konvencije 
  izrazile svoj pristanak da ih ovaj protokol obavezuje u skladu sa odredbama 
  člana 18.
Član 20[p14]
1. Od dana stupanja na snagu ovog protokola njegove odredbe 
  primenjuju se na sve predstavke već podnete pred Sudom, kao i na sve presude 
  čije izvršenje nadgleda Komitet ministara.
2. Novi kriterijum prihvatljivosti koji je članom 12. ovog 
  protokola uveden u član 35, stav 3. b) Konvencije ne odnosi se na podneske koji 
  su proglašeni prihvatljivim pre stupanja na snagu ovog protokola. U roku od 
  dve godine od stupanja na snagu ovog protokola novi kriterijum prihvatljivosti 
  mogu da primenjuju samo veća i Veliko veće Suda.
Član 21[p14]
Mandat sudija koji na dan stupanja na snagu ovog protokola 
  služe svoj prvi mandat biće
ipso jure
produžen na ukupno devet godina. 
  Ostale sudije dovršiće svoj mandat koji se
ipso jure
produžava za dve 
  godine.
Član 22[p14]
Generalni sekretar Saveta Evrope obaveštava zemlje članice 
  Saveta Evrope o:
a) svakom potpisu;
b) deponovanju instrumenata ratifikacije, prihvatanja ili odobrenja;
v) datumu stupanja na snagu ovog protokola u skladu s članom 
  19; i
g) svakoj drugoj radnji, obaveštenju ili saopštenju u vezi 
  sa ovim protokolom.
U potvrdu čega su dolepotpisani, propisno ovlašćeni u tu svrhu, 
  potpisali ovaj protokol.
Sačinjeno u Strazburu, dana 13. maja 2004, na engleskom i francuskom 
  jeziku, pri čemu su oba teksta podjednako verodostojna, u jednom primerku koji 
  se deponuje u Arhivu Saveta Evrope. Generalni sekretar Saveta Evrope će overene 
  kopije dostaviti svakoj državi članici Saveta Evrope.
Potvrđujem da je original dokumenta na engleskom i francuskom 
  jeziku deponovan u arhivu Saveta Evrope.
PROTOKOL BROJ 15 KOJIM SE MENJA KONVENCIJA ZA ZAŠTITU LJUDSKIH PRAVA I OSNOVNIH SLOBODA
Strazbur, 24. jun 2013. godine
Preambula
Države članice Saveta Evrope i druge Visoke strane ugovornice Konvencije za zaštitu ljudskih prava i osnovnih sloboda, potpisane u Rimu 4. novembra 1950. godine (u daljem tekstu: "Konvencija"), ovde potpisnice,
Imajući u vidu deklaraciju koja je usvojena na Konferenciji o budućnosti Evropskog suda za ljudska prava, održanoj u Brajtonu 19. i 20. aprila 2012. godine, kao i deklaracije usvojene na konferencijama održanim u Interlakenu 18. i 19. februara 2010. godine i Izmiru 26. i 27. aprila 2011. godine;
Imajući u vidu Mišljenje broj 283 (2013) koje je usvojila Parlamentarna skupština Saveta Evrope 26. aprila 2013. godine;
S obzirom na potrebu da se obezbedi da Evropski sud za ljudska prava (u daljem tekstu: "Sud") zadrži ključnu ulogu u zaštiti ljudskih prava u Evropi,
Saglasile su se o sledećem:
Član 1[p15]
Dodaje se nova rečenica na kraju preambule Konvencije, koja glasi:
"Potvrđujući da Visoke strane ugovornice, u skladu sa načelom supsidijarnosti, snose glavnu odgovornost za obezbeđivanje prava i sloboda garantovanih Konvencijom i Protokolima uz nju, i da u tu svrhu uživaju polje slobodne procene koje je podvrgnuto kontrolnoj nadležnosti Evropskog suda za ljudska prava koji je osnovan ovom Konvencijom."
Član 2[p15]
1. U članu 21. Konvencije dodaje se novi stav 2. koji glasi:
"Kandidati moraju biti mlađi od 65 godina na dan podnošenja zahteva Parlamentarne skupštine da joj se dostavi lista od tri kandidata u skladu sa članom 22."
2. U članu 21. st. 2. i 3. postaju st. 3. i 4.
3. U članu 23. Konvencije, stav 2. briše se. U članu 23. st. 3. i 4. postaju st. 2. i 3.
Član 3[p15]
U članu 30. Konvencije brišu se reči: "izuzev kada se tome protivi jedna od stranaka u sporu".
Član 4[p15]
U članu 35. stav 1. Konvencije reči: "u roku od šest meseci" zamenjuju se rečima: "u roku od četiri meseca".
Član 5[p15]
U članu 35. stav 3. tačka b. Konvencije brišu se reči: "s tim da se predstavka ne može odbaciti po ovom osnovu ukoliko slučaj nije prethodno s dužnom pažnjom razmotrio domaći sud".
Prelazne i završne odredbe
Član 6[p15]
1. Ovaj protokol je otvoren Visokim stranama ugovornice Konvencije za potpisivanje, koje mogu izraziti svoj pristanak da budu vezane:
a. potpisom bez rezerve u pogledu potvrđivanja, prihvatanja odnosno odobrenja; ili
b. potpisom koji podleže potvrđivanju, prihvatanju odnosno odobrenju, kome će slediti potvrđivanje, prihvatanje odnosno odobrenje.
2. Instrumenti potvrđivanja, prihvatanja i odobrenja deponuju se kod Generalnog sekretara Saveta Evrope.
Član 7[p15]
Ovaj protokol stupa na snagu prvog dana u mesecu koji nastupa po proteku perioda od tri meseca od dana kada su sve Visoke strane ugovornice Konvencije izrazile svoj pristanak da ih ovaj protokol obavezuje, u skladu sa odredbama člana 6.
Član 8[p15]
1. Izmene u članu 2. ovog protokola primenjuju se samo na one kandidate na listama koje su Visoke strane ugovornice podnele Parlamentarnoj skupštini na osnovu člana 22. Konvencije nakon stupanja na snagu ovog protokola.
2. Izmene u članu 3. ovog protokola se ne primenjuju ni na jedan postupak u toku u kojem je jedna od strana prigovorila, pre nego što je ovaj protokol stupio na snagu, predlogu veća Suda da ustupi nadležnost Velikom veću.
3. Član 4. ovog protokola stupa na snagu šest meseci nakon stupanja ovog protokola na snagu. Član 4. Protokola se ne primenjuje na one predstavke za koje je doneta konačna odluka u smislu člana 35. stav 1. Konvencije, pre nego što je stupio na snagu član 4. ovog protokola.
4. Sve druge odredbe Protokola primenjuju se od dana stupanja na snagu u skladu sa odredbama člana 7.
Član 9[p15]
Generalni sekretar Saveta Evrope obaveštava sve države članice Saveta Evrope i ostale Visoke strane ugovornice Konvencije o:
a. svakom potpisu;
b. deponovanju instrumenta potvrđivanja, prihvatanja ili odobrenja;
c. datumu stupanja na snagu ovog protokola u skladu sa članom 7; i
d. svakom drugom aktu, obaveštenju ili saopštenju u vezi sa ovim protokolom.
U potvrdu čega su dole potpisani, kao propisno ovlašćeni u tu svrhu, potpisali ovaj protokol.
Sačinjeno u Strazburu, dana 24. juna 2013. godine na engleskom i francuskom jeziku, pri čemu su oba teksta podjednako verodostojna, u po jednom primerku koji se deponuje u arhivi Saveta Evrope. Generalni sekretar Saveta Evrope dostaviće overene kopije svakoj državi članici Saveta Evrope i drugim Visokim stranama ugovornicama Konvencije.
ČLAN 3[s1]
(Brisan)
ČLAN 4[s1]
Ovaj zakon stupa na snagu osmog dana od dana objavljivanja 
  u "Službenom listu SCG - Međunarodni ugovori".