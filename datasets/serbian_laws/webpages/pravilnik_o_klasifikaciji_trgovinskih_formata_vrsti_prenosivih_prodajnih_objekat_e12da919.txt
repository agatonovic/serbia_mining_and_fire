Title: PRAVILNIKO KLASIFIKACIJI TRGOVINSKIH FORMATA, VRSTI PRENOSIVIH PRODAJNIH OBJEKATA I OBLICIMA TRGOVINE SA POKRETNIH SREDSTAVA I OPREME
URL: https://www.paragraf.rs/propisi/pravilnik-o-klasifikaciji-trgovinskih-formata-prenosivih-prodajnih-objekata-i-pokretnim-oblicima-trgovine.html
Extracted: 2025-07-06T23:10:10.050996
================================================================================

Sve informacije o propisu nađite
OVDE
.
Tweet
Prijavite se na
mailing listu
!
﻿
PRAVILNIK
O KLASIFIKACIJI TRGOVINSKIH FORMATA, VRSTI PRENOSIVIH PRODAJNIH OBJEKATA I OBLICIMA TRGOVINE SA POKRETNIH SREDSTAVA I OPREME
("Sl. glasnik RS", br. 39/2021)
Član 1
Ovim pravilnikom bliže se uređuje klasifikacija trgovinskih formata, uređuje se vrsta prenosivih prodajnih objekata i oblici trgovine sa pokretnih sredstava i opreme.
Član 2
Pojedini pojmovi upotrebljeni u ovom pravilniku imaju sledeće značenje:
1)
neto prodajni prostor
je prostor u kom se obavlja prodaja, odnosno u kom se vrši prodaja robe i usluga potrošačima, odnosno kupcima i koji ne obuhvata skladišni i drugi prateći prostor;
2)
širok asortiman
je zastupljenost većeg broja robnih grupa;
3)
uzak asortiman
je zastupljenost jedne ili manjeg broja komplementarnih robnih grupa;
4)
dubok asortiman
je zastupljenost velikog broja artikala u okviru iste robne grupe proizvoda (npr. stilova, veličina, boja i sl.);
5)
plitak asortiman
je zastupljenost malog broja artikala u okviru iste robne grupe proizvoda (npr. stilova, veličina, boja i sl.);
6)
frekventni proizvodi
su proizvodi koji se često kupuju i koji imaju visok koeficijent obrta (npr. osnovne životne namirnice, štampa, sredstva lične i higijene domaćinstva, i sl.).
Član 3
Trgovina na malo u prodajnom objektu obavlja se u objektima različitih formata.
Trgovinski formati se klasifikuju kao:
1) nespecijalizovani trgovinski formati:
(1) trgovina na malo pretežno prehrambenog asortimana;
- hipermarket;
- supermarket;
- supereta;
- mini market;
- diskontna prodavnica;
- klasična prodavnica sa pretežno prehrambenim asortimanom;
(2) trgovina na malo pretežno neprehrambenog asortimana:
- robna kuća;
2) specijalizovane prodavnice;
3) posebni trgovinski formati:
(1) trgovinski centar;
(2) keš-end-keri.
Član 4
Hipermarket je trgovinski format u kom se obavlja trgovina na malo i čije su bitne odlike:
1) neto prodajni prostor veći od 2.000 m
2
;
2) prodaja prehrambenih i neprehrambenih proizvoda;
3) veliki asortiman (najmanje 20.000 artikala), pretežno prehrambenih proizvoda;
4) samousluživanje kao sistem prodaje;
5) adekvatan parking prostor za potrošače.
Član 5
Supermarket je trgovinski format u kom se obavlja trgovina na malo i čije su bitne odlike:
1) neto prodajni prostor od 400 m
2
do 2.000 m
2
;
2) prodaja pretežno prehrambenih proizvoda;
3) širok i dubok asortiman prehrambenih proizvoda;
4) uzak asortiman neprehrambenih proizvoda;
5) broj artikala u asortimanu je po pravilu veći od 3.000;
6) samousluživanje kao sistem prodaje;
7) adekvatan parking prostor za potrošače.
Član 6
Supereta je trgovinski format u kom se obavlja trgovina na malo i čije su bitne odlike:
1) neto prodajni prostor od 200 m
2
do 400 m
2
;
2) prodaja dominantno prehrambenih proizvoda;
3) prisustvo osnovnih životnih namirnica;
4) uzak asortiman frekventnih neprehrambenih proizvoda;
5) samousluživanje kao sistem prodaje.
Član 7
Mini market je trgovinski format u kom se obavlja trgovina na malo i čije su bitne odlike:
1) neto prodajni prostor manji od 200 m
2
;
2) prodaja dominantno prehrambenih proizvoda;
3) širok, ali plitak asortiman;
4) uzak asortiman frekventnih neprehrambenih proizvoda;
5) samousluživanje kao sistem prodaje.
Član 8
Diskontna prodavnica (diskont) je trgovinski format u kom se obavlja trgovina na malo i čije su bitne odlike:
1) neto prodajni prostor je manji od 1.500 m
2
;
2) ograničen asortiman (od 700 do 1.500 artikala);
3) prodaja prehrambenih i neprehrambenih proizvoda;
4) širok, ali plitak asortiman, uz niži nivo usluge u odnosu na standardni;
5) veliko učešće privatnih robnih marki;
6) samousluživanje kao sistem prodaje;
7) niže cene od prosečnih tržišnih cena iste vrste proizvoda (cene su po pravilu 20-30% niže).
Član 9
Klasična prodavnica je trgovinski format u kom se obavlja trgovina na malo sa pretežno prehrambenim asortimanom, čije su bitne odlike:
1) neto prodajni prostor do 100 m
2
;
2) prodaja prehrambenih i frekventnih neprehrambenih proizvoda;
3) direktno usluživanje potrošača kao sistem prodaje.
Član 10
Autlet (
Outlet
) je trgovinski format u kom se obavlja trgovina na malo neprehrambenih proizvoda robnih marki, po cenama nižim od prosečnih tržišnih cena istih vrsta proizvoda (po pravilu, vansezonska roba, mali broj artikala istog proizvoda i sl.).
Član 11
Robna kuća je trgovinski format u kom se obavlja trgovina na malo i čije su bitne odlike:
1) neto prodajni prostor od 9.000 m
2
do 18.000 m
2
;
2) prodajni prostor izdeljen na više spratova ili prodajnih odeljenja;
3) širok i dubok asortiman pretežno neprehrambenih proizvoda (iznad 20.000 artikala);
4) dominiraju odeća, obuća, galanterija, proizvodi za opremanje kuće, nakit, kozmetika, igračke, sportska oprema i sl.;
5) mogu u svom sastavu imati supermarket;
6) samoizbor kao sistem prodaje.
Član 12
Specijalizovana prodavnica je trgovinski format u kom se obavlja trgovina na malo i čije su bitne odlike:
1) neto prodajni prostor po pravilu do 1.000 m
2
;
2) jedna ili više kompletiranih robnih grupa.
Tipični oblici trgovinskog formata iz stava 1. ovog člana su naročito:
1) specijalizovane prodavnice hrane, pića i duvana, kao što su:
(1) prodavnice voća i povrća;
(2) mesare;
(3) ribarnice;
(4) pekare;
(5) prodavnice pića;
(6) prodavnice mlečnih proizvoda;
(7) ostale specijalizovane prehrambene prodavnice;
2) benzinske stanice;
3) specijalizovana trgovina na malo neprehrambenim proizvodima:
(1) prodavnice proizvoda informaciono-komunikacione tehnologije:
- prodavnice za prodaju računara (računara, perifernih jedinica i softvera);
- prodavnice za prodaju telekomunikacione opreme;
- prodavnica za prodaju audio i video opreme;
(2) prodavnice za prodaju opreme za domaćinstvo:
- prodavnice za prodaju kućnog tekstila;
- prodavnice za prodaju metalne robe, boja i stakla;
- prodavnice za prodaju tepiha, zidnih i podnih obloga;
- prodavnice za prodaju električnih aparata za domaćinstvo;
- prodavnice za prodaju nameštaja, oprema za osvetljenje i ostalih predmeta za domaćinstvo;
(3) prodavnice za prodaju proizvoda za kulturu i rekreaciju:
- knjižare;
- prodavnice za prodaju kancelarijskog materijala;
- prodavnice za prodaju muzičkih i video zapisa;
- prodavnice za prodaju sportske opreme;
- prodavnice za prodaju igrački i igrica;
(4) prodavnice odeće, odevne galanterije i krzna;
(5) prodavnice obuće i predmeta od kože;
(6) prodavnice kozmetičkih i toaletnih proizvoda (npr. parfimerije);
(7) cvećare (prodaja cveća, sadnica, semenja, đubriva);
(8) prodavnice za kućne ljubimce;
(9) prodavnice nakita i satova;
(10) ostale specijalizovane neprehrambene prodavnice;
4) prodavnice polovne robe.
Član 13
Trgovinski centar je trgovinski format u kom se obavlja trgovina na malo i čije su bitne odlike:
1) jedinstvena prostorna celina koju čini skup različitih maloprodajnih formata;
2) veliki broj specijalizovanih prodavnica, ali i drugih formata (hipermarket, robna kuća);
3) planiranje, razvoj, svojinska struktura i upravljanje su centralizovani;
4) prateći sadržaji u pružanju brojnih netrgovinskih usluga;
5) prateći zabavni sadržaji (npr. igraonice, bioskopi i sl.);
6) adekvatan parking prostor za potrošače.
Član 14
Keš-end-keri (
Cash and Carry
) je trgovinski format u kom se obavlja trgovina na veliko i čije su bitne odlike:
1) neto prodajni prostor po pravilu veći od 2.000 m
2
;
2) samousluživanje kao sistem prodaje;
3) širok asortiman (po pravilu iznad 20.000 artikala), uz veliko učešće proizvoda sa trgovinskom markom;
4) prodaja prehrambenih i neprehrambenih proizvoda;
5) profesionalni kupci su glavna ciljna grupa;
6) plaćanje robe u prodajnom objektu (na kasi);
7) preuzimanje robe u prodajnom objektu;
8) kupci sami odvoze robu do ciljnog odredišta, po pravilu sopstvenim prevozom.
U keš-end-keri trgovinskom formatu može se obavljati i trgovina na malo, kao prateća aktivnost, pod uslovima propisanim zakonom.
Član 15
Trgovina na malo u prenosivim prodajnim objektima obavlja se u kiosku, automatima, tezgama i sličnim objektima koji nisu fiksirani.
Član 16
Kiosk je objekat u kom se prodaje ograničen asortiman proizvoda kroz odgovarajući otvor bez ulaska potrošača u objekat.
Član 17
Automati su samouslužne mašine za prodaju frekventnih proizvoda. Potrošač vrši odabir robe putem odgovarajućih tastera i obavlja plaćanje ubacivanjem novca, platnih kartica, žetona i slično u posebna mesta na automatu. Nakon izvršenog plaćanja, preuzima robu kroz za to predviđen otvor.
Član 18
Tezga je manji objekat otvorenog ili zatvorenog tipa u kom je izložena roba koja se prodaje.
Član 19
Trgovina sa pokretnih sredstava i opreme je trgovina koja se realizuje sa posebno uređenog i opremljenog vozila za prodaju robe, plovnog objekta, opreme koja nije vezana za određenu lokaciju i sličnih sredstava i opreme.
Član 20
Stupanjem na snagu ovog pravilnika prestaje da važi Pravilnik o klasifikaciji trgovinskih formata ("Službeni glasnik RS", broj 47/11).
Član 21
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".