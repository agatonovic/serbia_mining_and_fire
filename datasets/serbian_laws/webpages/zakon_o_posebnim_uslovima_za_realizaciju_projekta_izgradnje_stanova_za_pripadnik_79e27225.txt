Title: ZAKONO POSEBNIM USLOVIMA ZA REALIZACIJU PROJEKTA IZGRADNJE
      STANOVA ZA PRIPADNIKE SNAGA BEZBEDNOSTI
URL: https://www.paragraf.rs/propisi/zakon-o-uslovima-izgradnje-stanova-za-pripadnike-snaga-bezbednosti.html
Extracted: 2025-07-06T23:19:33.594416
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O POSEBNIM USLOVIMA ZA REALIZACIJU PROJEKTA IZGRADNJE
      STANOVA ZA PRIPADNIKE SNAGA BEZBEDNOSTI
("Sl. glasnik RS", br. 41/2018,  54/2019,  9/2020, 52/2021,  62/2023 i 64/2024)
1. Predmet uređivanja i opšti interes
Član 1
Ovim zakonom uređuju se uslovi, kriterijumi, način i postupak
  za realizaciju projekta izgradnje stanova za pripadnike Ministarstva odbrane,
  Vojske Srbije, Ministarstva unutrašnjih poslova, Bezbednosno-informativne agencije
  i Ministarstva pravde - Uprave za izvršenje krivičnih sankcija, kao i za lica,
  ranije pripadnike snaga bezbednosti koji su pravo na penziju ostvarili u jednom
  od ovih državnih organa, borce, porodice palih boraca, ratne vojne invalide i mirnodopske
vojne invalide (u daljem tekstu: pripadnici snaga bezbednosti), kao i druga pitanja od značaja
za realizaciju navedenog projekta.
Ako ovim zakonom nije drukčije određeno, primenjivaće
se i odredbe zakona kojim se uređuje eksproprijacija, odredbe zakona
kojim se uređuje planiranje i izgradnja, odredbe zakona kojim se
uređuju javne nabavke, kao i odredbe zakona kojim se uređuje opšti
upravni postupak.
Donošenjem zakona obezbeđuje se sveukupni razvoj Republike
  Srbije.
Član 2
Realizacija projekta predstavlja opšti interes od značaja za
  jačanje Sistema nacionalne bezbednosti Republike Srbije.
Svi postupci koji se sprovode na osnovu ovog zakona smatraju
  se hitnim.
Projekat se realizuje po fazama.
2. Pojmovi
Član 3
Pojedini izrazi upotrebljeni u ovom zakonu imaju sledeće značenje:
1) pripadnik snaga bezbednosti je zaposleno lice na neodređeno
  vreme u državnom organu iz člana 1. ovog zakona, kao i lice, raniji pripadnik
  snaga bezbednosti koji je pravo na penziju ostvario u jednom od državnih organa
  iz člana 1. ovog zakona, koje može da ostvari pravo na kupovinu stana pod povoljnijim
  uslovima, uz ispunjenje uslova propisanih ovim zakonom i aktom koji donosi
  ministar, odnosno drugo ovlašćeno lice iz organa iz člana 1. ovog zakona (u
  daljem tekstu: pripadnik snaga bezbednosti);
1a) borac u smislu ovog zakona jeste: državljanin Republike Srbije
koji je kao pripadnik oružanih snaga Socijalističke Federativne Republike Jugoslavije (u
daljem tekstu: SFRJ), vršio vojne dužnosti ili druge dužnosti za vojne ciljeve ili za druge
ciljeve državne bezbednosti u oružanim akcijama radi odbrane suvereniteta, nezavisnosti i
teritorijalne celokupnosti SFRJ u periodu od 17. avgusta 1990. godine do 27. aprila 1992.
godine, a za pripadnike oružanih snaga SFRJ stacioniranih na teritoriji Bosne i Hercegovine
do 19. maja 1992. godine; kao pripadnik oružanih snaga Savezne Republike Jugoslavije (u daljem
tekstu: SRJ), Državne zajednice Srbija i Crna Gora (u daljem tekstu: DZSCG), odnosno Republike
Srbije vršio vojne dužnosti ili druge dužnosti u oružanoj akciji preduzetoj za vreme mira
radi odbrane suvereniteta, nezavisnosti i teritorijalne celokupnosti SRJ, DZSCG, odnosno
Republike Srbije, u periodu posle 27. aprila 1992. godine; kao pripadnik oružanih snaga SRJ
vršio vojne dužnosti ili druge dužnosti za vojne ciljeve ili za ciljeve državne bezbednosti
radi odbrane suvereniteta, nezavisnosti i teritorijalne celokupnosti SRJ, od 24. marta 1999.
do 26. juna 1999. godine, kao i lica iz člana 23a Zakona o odbrani ("Službeni glasnik
RS", br. 116/07, 88/09, 88/09 - dr. zakon, 104/09 - dr. zakon, 10/15
i 36/18), odnosno i lice koje je dobrovoljno učestvovalo u ratu odnosno oružanim akcijama
preduzetim u miru, ukoliko je bilo uključeno u sastav zvaničnih jedinica snaga bezbednosti
SFRJ, SRJ, DZSCG, odnosno Republike Srbije;
1b) član porodice palog borca iz tačke 1a) ovog člana, jeste: supružnik
ili lice koje je sa palim borcem živelo u vanbračnoj zajednici; dete rođeno u braku ili van
braka i usvojeno dete, kao i pastorak koga je pali borac izdržavao; roditelj, očuh, maćeha
ili usvojitelj, koji je palog borca izdržavao ili koga je pali borac izdržavao;
1v) ratni vojni invalid i mirnodopski vojni invalid su lica čiji je položaj
određen propisima iz oblasti boračko-invalidske zaštite;
2) investitor izgradnje stambene zgrade za kolektivno stanovanje
  unutar stambenog kompleksa je Republika Srbija ili privredno društvo koje osniva
  Republika Srbija, koje ima prava i obaveze investitora u skladu sa odredbama
  ovog zakona i zakona kojim se uređuje izgradnja objekata, a koje se osniva
  za svaku pojedinačnu lokaciju (u daljem tekstu: privredno društvo);
3) investitor izgradnje komunalne i ostale infrastrukture unutar
  stambenog kompleksa je Republika Srbija ili privredno društvo koje osniva Republika Srbija;
4) investitor izgradnje komunalne i ostale infrastrukture u
  funkciji stambenog kompleksa do granice kompleksa jeste jedinica lokalne samouprave
  na čijoj teritoriji se gradi stambeni kompleks;
5) lice koje nema trajno rešenu stambenu potrebu je
pripadnik snaga bezbednosti ili član njegovog porodičnog domaćinstva
koje u svojini nema stan, odnosno deo stana, porodičnu stambenu zgradu,
odnosno deo porodične stambene zgrade;
6) lice koje ima neodgovarajući stan je pripadnik
snaga bezbednosti ili član njegovog porodičnog domaćinstva koje u
svojini ima stan, odnosno deo stana, porodičnu stambenu zgradu, odnosno
deo porodične stambene zgrade neodgovarajuće površine, kao i lice koje
je od 1. juna 2018. godine, otuđilo stan, odnosno deo stana, porodičnu
stambenu zgradu, odnosno deo porodične stambene zgrade neodgovarajuće
površine;
7) Projekat u smislu ovog zakona jeste projekat koji obuhvata
  sve faze realizacije i sva prava i obaveze utvrđene ovim zakonom i odnosi se
  na projekat u celini i na pojedinačne lokacije koje su određene za realizaciju
  projekta;
8) upravljač Projekta je privredno društvo koje angažuje investitor
  i koje vrši savetodavne i konsultantske usluge u svim aspektima planiranja
  i izgradnje, upravlja projektovanjem i izvođenjem radova, vrši kontrolu dinamike
  napretka radova, po potrebi organizuje sastanke sa izvođačima i stručnim nadzorom,
  o čemu izveštava investitora, kao i predlaže sprovođenje eventualnih korektivnih
  aktivnosti;
9) pojedinačna lokacija jeste kompleks zemljišta na kome je
  planirana izgradnja stambenog kompleksa u cilju realizacije Projekta, koja
  je određena u skladu sa odredbama ovog zakona i koja se sastoji od jedne ili
  više katastarskih parcela;
10) stambeni kompleks u smislu ovog zakona jeste kompleks zemljišta
  sa jednom ili više stambenih zgrada za kolektivno stanovanje na pojedinačnoj
  lokaciji, koja je određena u skladu sa ovim zakonom i koji predstavlja otvoreni
  stambeni blok;
11) stambena zgrada za kolektivno stanovanje jeste stambena
  zgrada sa najmanje četiri etaže;
12) zemljište za redovnu upotrebu objekta jeste građevinsko zemljište
ispod objekta i zemljište širine jedan metar oko objekta, odnosno zemljište ispod objekta
sa najviše pet metara oko objekta, u slučaju da nema tehničkih uslova za formiranje parcele
sa jednim metrom oko objekta;
13) uslovi za projektovanje i izgradnju stambene zgrade za
  kolektivno stanovanje jesu uslovi određeni ovim zakonom i podzakonskim aktom
  donetim na osnovu ovog zakona i drugim posebnim propisima;
14) kupovina stana pod povoljnijim uslovima jeste mogućnost
  kupovine stana uređena ovim zakonom i aktima donetim na osnovu ovog zakona.
15)
(brisana)
3. Način obezbeđivanja finansijskih sredstava
Član 4
Sredstva za izradu nedostajućih planskih i urbanističko-tehničkih
  dokumenata može da obezbedi jedinica lokalne samouprave na čijoj teritoriji
  se Projekat realizuje, u skladu sa mogućnostima i dinamikom planiranja sredstava
  u budžetu jedinice lokalne samouprave i sa ovlašćenjem jedinica lokalne samouprave
  za donošenje nedostajućih planskih i urbanističko-tehničkih dokumenata.
Sredstva za izradu tehničke dokumentacije, kao i svih drugih
  pratećih, potrebnih tehničkih elaborata i analiza obezbeđuje Republika Srbija.
Sredstva za projektovanje i izgradnju stambenih zgrada za kolektivno stanovanje
  i izgradnju komunalne i ostale infrastrukture unutar stambenog kompleksa obezbeđuje
  i finansira Republika Srbija.
Sredstva za projektovanje i izgradnju stambenih
zgrada za kolektivno stanovanje i izgradnju komunalne i ostale
infrastrukture unutar stambenog kompleksa može obezbediti i finansirati
i privredno društvo, ako je investitor u smislu ovog zakona.
Za lokacije koje nisu komunalno opremljene ili su delimično
  komunalno opremljene, izgradnju nedostajuće infrastrukture u funkciji stambenog
  kompleksa, do granice stambenog kompleksa, obezbeđuje i finansira jedinica
  lokalne samouprave na čijoj teritoriji se gradi stambeni kompleks.
Ukoliko je za rešavanje imovinsko pravnih odnosa unutar stambenog
  kompleksa ili za izgradnju komunalne i ostale infrastrukture u funkciji stambenog
  kompleksa izvan granica stambenog kompleksa potrebno izvršiti eksproprijaciju
  nepokretnosti, finansijska sredstva za isplatu tržišne vrednosti nepokretnosti
  obezbeđuje Republika Srbija.
Eksproprijacija iz stava 6. ovog člana vrši se u korist i za
  potrebe Republike Srbije, koju u postupku zastupa Državno pravobranilaštvo.
Republika Srbija ima sva prava, obaveze i odgovornosti korisnika
  eksproprijacije predviđene zakonom kojim se uređuje eksproprijacija i ovim
  zakonom.
Visina sredstava potrebna za izgradnju pojedinačnog stambenog
  kompleksa i izgradnju komunalne i ostale infrastrukture unutar stambenog kompleksa,
  kao i za izgradnju komunalne i ostale infrastrukture u funkciji stambenog kompleksa,
  biće precizno određena po izradi projekta za građevinsku dozvolu, odnosno projekta
  za izvođenje.
4. Uslovi, način i postupak kupovine stana pod povoljnijim uslovima
Član 5
Pravo na kupovinu stana pod povoljnijim uslovima, u
skladu sa odredbama ovog zakona, imaju pripadnici snaga bezbednosti
koji ispunjavaju uslove iz ovog zakona i podzakonskih akata donetih na
osnovu ovog zakona, koji nemaju trajno rešenu stambenu potrebu ili
imaju neodgovarajući stan.
Pravo na kupovinu stana pod povoljnijim uslovima nema
pripadnik snaga bezbednosti, kao ni članovi njegovog porodičnog
domaćinstva, koji su od 1. juna 2018. godine otuđili nepokretnost -
stan, odnosno deo stana, porodičnu stambenu zgradu odnosno deo
porodične stambene zgrade odgovarajuće površine, koju su imali u
svojini na teritoriji Republike Srbije, kao i na teritoriji bivših
republika SFRJ.
Prioritet za kupovinu stana pod povoljnijim uslovima
na teritoriji grada Beograda ima zaposleni pripadnik snaga bezbednosti,
kome je mesto zaposlenja u momentu podnošenja prijave na teritoriji
grada Beograda, a za ostala lica iz člana 3. tač. 1)-1v) ovog zakona,
prioritet imaju lica koja imaju prijavljeno prebivalište na teritoriji
grada Beograda pre stupanja na snagu Zakona o izmenama i dopunama
Zakona o posebnim uslovima za realizaciju projekta izgradnje stanova za
pripadnike snaga bezbednosti ("Službeni glasnik RS", broj 54/19).
Prioritet za kupovinu stana pod povoljnijim uslovima
na teritoriji grada Novog Sada, ima zaposleni pripadnik snaga
bezbednosti, kome je mesto zaposlenja na teritoriji Autonomne pokrajine
Vojvodine u momentu podnošenja prijave, a za ostala lica iz člana 3.
tač. 1)-1v) ovog zakona, prioritet imaju lica koja imaju prijavljeno
prebivalište na teritoriji Autonomne pokrajine Vojvodine pre stupanja
na snagu ovog zakona.
Uslove, način i postupak za utvrđivanje ispunjenosti
uslova za kupovinu stana pod povoljnijim uslovima Vlada će posebnim
aktom bliže urediti.
Nakon donošenja akta iz stava 5. ovog člana, utvrđuje
se spisak lica koja mogu ostvariti pravo na kupovinu stana pod
povoljnijim uslovima, sa podacima o pripadniku snaga bezbednosti, u
skladu sa ovim zakonom i podzakonskim aktima donetim na osnovu ovog
zakona.
Spisak lica iz stava 6. ovog člana, zaključuje se
danom objavljivanja javnog poziva za prodaju stanova u stambenim
zgradama za kolektivno stanovanje.
Spisak lica sa podacima iz stava 6. ovog člana, vodi
i redovno ažurira u jedinstvenom informacionom sistemu Generalni
sekretarijat Vlade.
U jedinstvenom informacionom sistemu obrađuju se ime
i prezime, jedinstveni matični broj građana, adresa prebivališta i
drugi podaci o pripadniku snaga bezbednosti koji su od značaja za
utvrđivanje spiska lica iz stava 6. ovog člana.
Način, postupak i procedure prodaje stanova i
utvrđivanja redosleda lica koja ispunjavaju propisane uslove urediće se
posebnim aktom Vlade.
Bitne promene, od značaja za postupak prodaje i
utvrđivanja redosleda lica koja ispunjavaju propisane uslove za
kupovinu stana pod povoljnijim uslovima moraju se prijaviti u roku od
15 dana od nastanka promene.
U slučaju da na pojedinačnoj lokaciji, posle
sprovedenog postupka za kupovinu stana propisanog ovim zakonom, ostane
neprodatih stanova, isti se mogu otuđiti i trećim licima.
Uslovi, način i postupak za otuđenje stanova iz stava
12. ovog člana, kao i krug lica koja mogu da ostvare pravo na kupovinu,
utvrdiće se posebnim propisom Vlade.
Član 6
Po pravnosnažnosti rešenja o građevinskoj dozvoli iz člana
  19. ovog zakona, investitor raspisuje javni poziv za prodaju stanova u stambenim
  zgradama za kolektivno stanovanje.
Pravo učešća na javnom pozivu imaju pripadnici snaga bezbednosti
  kojima je utvrđeno pravo na kupovinu stana pod povoljnijim uslovima, u skladu
  sa ovim zakonom i podzakonskim aktom iz člana 5. stav 5. ovog zakona.
Po utvrđivanju ispunjenosti uslova u skladu sa ovim zakonom,
  kao i utvrđivanju da pripadnik snaga bezbednosti ima obezbeđena sredstva za
  kupovinu stana, odnosno po utvrđivanju kreditne sposobnosti pripadnika snaga
  bezbednosti, investitor sa tim licem zaključuje ugovor o kupovini stana koji
  naročito sadrži:
1) mesto i datum zaključenja;
2) broj i datum odluke o utvrđivanju prava na kupovinu stana
  pod povoljnijim uslovima;
3) podatke o stanu koji je predmet kupovine;
4) način i rok isplate cene;
5) rok za predaju stana u posed;
6) ostale međusobne obaveze ugovornih strana.
Konačni obračun površine i vrednosti stana, vrši se po dobijanju
  upotrebne dozvole za stambenu zgradu za kolektivno stanovanje u kojoj se predmetni
  stan nalazi.
U slučaju da površina stana po konačnom obračunu odstupa od
  ugovorene površine stana do 1 m
2
, ne vrši se korekcija ugovorene cene, a u
  evidenciju nepokretnosti i pravima na njima upisuje se površina stana utvrđena
  u rešenju o upotrebnoj dozvoli, bez izmene ugovora o kupovini stana.
Sredstva ostvarena od prodaje stanova predstavljaju prihod
  budžeta Republike Srbije, odnosno privrednog društva, zavisno od toga ko je
  investitor izgradnje na pojedinačnoj lokaciji.
Sredstva ostvarena od prodaje komercijalnog prostora
i garaža predstavljaju prihod budžeta Republike Srbije, odnosno
privrednog društva, zavisno od toga ko je investitor izgradnje na
pojedinačnoj lokaciji.
5. Struktura stana
Član 7
Stanovi u stambenim zgradama za kolektivno stanovanje projektuju se i grade sa površinom koja ne može biti manja od 46 m
2
, niti veća od 92 m
2
.
Stanovi iz stava 1. ovog člana, projektuju se i grade
sa prostorima i prostorijama u skladu sa podzakonskim aktom kojim se
uređuju uslovi i normativi za projektovanje stambenih zgrada.
Površina stanova iz stava 1. ovog člana može se prilikom projektovanja
  povećati/umanjiti za +-15%, ako je to neophodno zbog rasporeda stanova različitih
  struktura u pojedinačnoj stambenoj zgradi.
Pripadnik snaga bezbednosti može, na sopstveni zahtev, ostvariti
  pravo na kupovinu stana bilo koje površine ili strukture, uz ispunjenje uslova
  propisanih ovim zakonom, podzakonskim aktima donetim na osnovu ovog zakona
  i aktima ovlašćenog lica.
Prioritet za kupovinu stana u skladu sa odredbama ovog zakona
  ima lice koje nema trajno rešenu stambenu potrebu.
Pripadnik snaga bezbednosti koji ima neodgovarajući stan, može
  ostvariti pravo na kupovinu stana pod povoljnijim uslovima, pod uslovom da
  za kupovinu stana nije zainteresovan pripadnik snaga bezbednosti koji nema
  trajno rešenu stambenu potrebu.
Kupovinom stana pod povoljnijim uslovima, bez obzira na površinu
i strukturu stana, smatra se da je trajno rešena stambena potreba pripadnika snaga bezbednosti,
u smislu ovog zakona.
6. Obaveze lica koja ostvare pravo na kupovinu stana
Član 8
Pripadnik snaga bezbednosti koji je zaposleno lice i
koje ostvari pravo na kupovinu stana u skladu sa ovim zakonom, u
obavezi je da ostane u radnom odnosu u organu u kojem je ostvario pravo
na kupovinu stana pod povoljnijim uslovima u narednih deset godina od
dana zaključenja ugovora o kupovini stana, osim lica kome prestane
radni odnos ostvarivanjem prava na penziju u tom vremenskom periodu i
ne može otuđiti stan kupljen u skladu sa odredbama ovog zakona,
izdavati stan u zakup, odnosno koristiti stan za obavljanje poslovne
delatnosti ili omogućiti korišćenje stana licima koja nisu članovi
porodičnog domaćinstva vlasnika stana u smislu ovog zakona u roku od
deset godina od dana zaključenja ugovora o kupovini stana pod
povoljnijim uslovima.
Raniji pripadnik snaga bezbednosti, koji je pravo na
penziju ostvario u jednom od državnih organa iz člana 1. ovog zakona,
borac ili član porodice palog borca, ratni vojni invalid i mirnodopski
vojni invalid, koji ostvari pravo na kupovinu stana pod povoljnijim
uslovima, ne može otuđiti stan kupljen u skladu sa odredbama ovog
zakona, izdavati stan u zakup, odnosno koristiti stan za obavljanje
poslovne delatnosti ili omogućiti korišćenje stana licima koja nisu
članovi porodičnog domaćinstva vlasnika stana u smislu ovog zakona, u
roku od deset godina od dana zaključenja ugovora o kupovini stana pod
povoljnijim uslovima.
Zabrana otuđenja, odnosno davanja u zakup stana,
odnosno korišćenja stana za obavljanje poslovne delatnosti ili
omogućavanje korišćenje stana licima koja nisu članovi porodičnog
domaćinstva vlasnika stana iz st. 1. i 2. ovog člana upisuje se kao
zabeležba u izvod iz baze podataka katastra nepokretnosti.
Licima koja su kupila stan prema odredbama Zakona o
posebnim uslovima za realizaciju projekta izgradnje stanova za
pripadnike snaga bezbednosti i kojima je zabrana otuđenja upisana kao
zabeležba u izvod iz baze podataka katastra nepokretnosti u trajanju od
deset godina od dana upisa, zabeležba iz stava 3. ovog člana mora biti
dopunjena zabranom davanja u zakup stana, odnosno korišćenja stana za
obavljanje poslovne delatnosti ili omogućavanje korišćenje stana licima
koja nisu članovi porodičnog domaćinstva vlasnika stana u smislu ovog
zakona, na preostali vremenski period trajanja zabrane otuđenja.
Ukoliko pripadnik snaga bezbednosti postupi suprotno
odredbama iz st. 1. i 2. ovog člana, isplaćuje razliku između ugovorene
cene i tržišne vrednosti stana. Ako pripadnik snaga bezbednosti ne
isplati razliku između ugovorene cene i tržišne vrednosti stana u roku
od 90 dana od dana kada ga investitor izgradnje ili Republička
direkcija za imovinu Republike Srbije (u daljem tekstu: Direkcija)
obavesti o utvrđenoj činjenici i naloži uplatu, stiču se uslovi za
raskid ugovora o kupovini stana pod povoljnijim uslovima.
U slučaju da pripadniku snaga bezbednosti koji je
ostvario pravo na kupovinu stana pod povoljnijim uslovima, nakon
zaključenja predugovora o kupovini stana, prestane radni odnos, a u
roku od 30 dana ne zasnuje ponovo radni odnos u nekom od organa snaga
bezbednosti, predugovor se raskida, osim u slučaju prestanka radnog
odnosa ostvarivanjem prava na penziju.
U slučaju da pripadniku snaga bezbednosti koji je
ostvario pravo na kupovinu stana pod povoljnijim uslovima, nakon
zaključenja ugovora o kupovini stana, prestane radni odnos, a u roku od
30 dana ne zasnuje ponovo radni odnos u nekom od organa snaga
bezbednosti, na taj ugovor će se primenjivati odredbe stava 5. ovog
člana koje se odnose na isplatu tržišne vrednosti stana, odnosno raskid
ugovora, osim u slučaju prestanka radnog odnosa ostvarivanjem prava na
penziju.
Ako u toku postupka prodaje stana, od dana
elektronske prijave do isteka roka trajanja zabrane otuđenja stana
nastupi smrt vlasnika, odnosno lica na koje glasi ugovor o kupovini
stana, član njegovog porodičnog domaćinstva, odnosno zakonski naslednik
ili lice koje po odredbama zakona kojim se uređuje nasleđivanje ima
pravo nasleđivanja iza ostavioca je dužno da o toj činjenici obavesti
investitora izgradnje, odnosno Direkciju, u cilju zaključenja aneksa
ugovora o kupovini stana, s obzirom na nastale okolnosti. Ako je smrt
nastupila pre zaključenja ugovora o kupovini stana, pravo na nastavak
postupka i kupovinu stana ima samo član domaćinstva lica preminulog u
toku trajanja postupka. Ako je smrt nastupila po zaključenju ugovora o
kupovini stana, ako je jedan od zakonskih naslednika istovremeno i član
porodičnog domaćinstva ostavioca, aneks ugovora biće zaključen na
njegovo ime, sa pravom ostalih članova domaćinstva na doživotno
stanovanje u predmetnom stanu, a ako kupac stana nije imao članove
porodičnog domaćinstva, aneks ugovora biće zaključen sa licima koji su
oglašeni naslednicima preminulog vlasnika stana. Predmetnim aneksom
naslednik stupa na mesto preminulog vlasnika stana.
Ispunjenost uslova za isplatu tržišne vrednosti
stana, odnosno za raskid ugovora utvrđuje investitor izgradnje, odnosno
Direkcija, zavisno od vremena nastupanja okolnosti za isplatu tržišne
vrednosti stana, odnosno za raskid ugovora.
Organi snaga bezbednosti bez odlaganja obavestiće
Generalni sekretarijat Vlade, investitora izgradnje, odnosno Direkciju
o svakom prekidu radnog odnosa koji utiče na kupovinu stana pod
povoljnijim uslovima, u skladu sa odredbama ovog zakona.
U slučaju kada je privredno društvo investitor
izgradnje stambene zgrade za kolektivno stanovanje, po izdavanju
upotrebne dozvole i upisu stambene zgrade i svih posebnih delova zgrade
u katastar nepokretnosti i pravima na njima, odnosno po isteku roka od
pet godina, propisanog podzakonskim aktom kojim se uređuje sadržina i
način vršenja tehničkog pregleda objekta, sastav komisije, sadržina
predloga komisije o utvrđivanju podobnosti objekta za upotrebu,
osmatranje tla i objekta u toku građenja i upotrebe i minimalni
garantni rokovi za pojedine vrste objekata, a koji počinje da teče od
izdavanja potvrde o završetku radova, izdate od strane investitora
izvođaču radova, to privredno društvo prestaje sa radom, a sva prava i
obaveze privrednog društva prenose se na Direkciju.
Član 8a
Tržišnu vrednost iz člana 8. ovog zakona utvrđuje
pravno lice registrovano za poslove sudskog veštačenja ili ovlašćeni
licencirani procenitelj za teritoriju Republike Srbije.
Lica iz stava 1. ovog člana angažuje investitor
izgradnje, odnosno Direkcija, koji sprovode postupak za isplatu tržišne
vrednosti stana, odnosno raskid ugovora, u skladu sa zakonom kojim se
uređuju obligacioni odnosi.
Kada kupac stana isplati tržišnu vrednost stana,
investitor izgradnje, odnosno Direkcija izdaje potvrdu o isplati
tržišne vrednosti stana kupcu stana, koja je osnov za brisanje
zabeležbe o zabrani otuđenja predmetnog stana kod organa nadležnog za
poslove državnog premera i katastra.
Po raskidu ugovora o kupovini stana investitor
izgradnje sprovodi postupak za prodaju stana prema utvrđenom redosledu
lica koja mogu ostvariti pravo na kupovinu stana pod povoljnijim
uslovima, po sprovedenom javnom pozivu, u skladu sa ovim zakonom.
Po zaključenju ugovora sa novim kupcem, investitor
izgradnje zaključeni kupoprodajni ugovor dostavlja Direkciji, u skladu
sa stavom 6. ovog člana, osim u slučaju kada je Direkcija sprovela
postupak za raskid ugovora.
Investitor izgradnje, odnosno prodavac stana u
stambenoj zgradi za kolektivno stanovanje dostavlja Direkciji,
ministarstvu nadležnom za boračka i socijalna pitanja i državnom organu
u kome je kupac stana zaposlen, odnosno u kome je ostvario pravo na
penziju, sve zaključene kupoprodajne ugovore, kao i druge potrebne
podatke, a dalju realizaciju svih zaključenih ugovora o kupovini
stanova kontroliše Direkcija.
Član 8b
Investitor izgradnje, odnosno Direkcija je u obavezi
da pokrene postupak za raskid ugovora o kupovini stana pod povoljnijim
uslovima iz člana 8. stav 5. ovog zakona ako:
1) licu iz člana 1. stav 1. ovog zakona prestane
državljanstvo Republike Srbije u roku od deset godina od dana
zaključenja ugovora o kupovini stana;
2) se naknadno utvrdi da je lice iz člana 1. stav 1.
ovog zakona ili član njegovog porodičnog domaćinstva, posle stupanja na
snagu ovog zakona, otuđio stan ili porodičnu stambenu zgradu koju je
imao u svojini na teritoriji Republike Srbije, kao i na teritoriji
bivših republika SFRJ;
3) lice iz člana 1. stav 1. ovog zakona ne plati prvu
ratu kupoprodajne cene ili posle isplate prve rate ne plati dve
uzastopne rate kupoprodajne cene;
4) lice iz člana 1. stav 1. ovog zakona u toku trajanja kupoprodajnog ugovora odustane od tog ugovora;
5) se naknadno utvrdi da je lice iz člana 1. stav 1.
ovog zakona u trenutku zaključenja kupoprodajnog ugovora imalo u
svojini stan ili porodičnu stambenu zgradu;
6) se utvrdi da se stan daje u zakup trećem licu;
7) se utvrdi da se u stanu obavlja privredna delatnost;
8) se utvrdi da pripadnik snaga bezbednosti
dozvoljava korišćenje stana licima koja nisu članovi porodičnog
domaćinstva vlasnika stana za novčanu ili drugu materijalnu naknadu u
smislu ovog zakona;
9) se utvrdi da pripadnik snaga bezbednosti nije isplatio razliku između ugovorene cene i tržišne vrednosti stana.
Ukoliko se utvrdi da vlasnik stana izdaje stan,
koristi ga za obavljanje privredne delatnosti ili dozvoljava korišćenje
stana licima koja nisu članovi porodičnog domaćinstva vlasnika stana u
smislu ovog zakona, pre pokretanja postupka raskida ugovora, vlasniku
stana mora biti upućena opomena. Ako vlasnik stana nastavi da koristi
stan na navedeni način, pokrenuće se postupak raskida ugovora.
7. Postupak sprovođenja javnih nabavki
Član 9
Naručilac javne nabavke, u smislu ovog zakona je
investitor, odnosno lice kome investitor prenese ovlašćenje za vršenje
investitorskih prava.
Na postupak za izbor upravljača Projekta,
projektanta, vršioca tehničke kontrole, izvođača radova, vršioca
projektantskog i stručnog nadzora, kao i vršioca tehničkog pregleda
objekta, odnosno za potrebe projektnog finansiranja za izgradnju
objekata u stambenom kompleksu i izgradnju potrebne infrastrukture,
primenjuje se otvoreni postupak javne nabavke propisan zakonom kojim se
uređuju javne nabavke.
Naručilac može da odluči da javnu nabavku iz stava 2.
ovog člana, umesto u otvorenom postupku, sprovede primenom druge vrste
postupka javne nabavke, ako su za njegovu primenu ispunjeni uslovi
propisani zakonom kojim se uređuju javne nabavke.
Rok za dostavljanje ponuda u postupku iz stava 2.
ovog člana, ne može biti kraći od 15 dana od dana slanja na
objavljivanje javnog poziva.
Naručilac će pre donošenja odluke, u postupku javne
nabavke zahtevati od ponuđača, koji je dostavio ekonomski najpovoljniju
ponudu da u primerenom roku, ne kraćem od dva radna dana, dostavi
dokaze o ispunjenosti kriterijuma za kvalitativni izbor privrednog
subjekta u neoverenim kopijama.
Republička komisija za zaštitu prava u postupcima
javnih nabavki (u daljem tekstu: Republička komisija), dužna je da o
zahtevu za zaštitu prava odluči rešenjem u roku od pet dana od dana
prijema urednog zahteva, a o žalbi protiv zaključka naručioca u roku od
tri dana od dana prijema žalbe.
Republička komisija je dužna da odluku iz stava 6.
ovog člana, dostavi naručiocu, podnosiocu zahteva i izabranom ponuđaču,
u roku od dva dana od dana donošenja.
Izbor najpovoljnijeg ponuđača vrši Vlada, na predlog
komisije koja se obrazuje od predstavnika državnih organa iz člana 1.
ovog zakona i ministarstva nadležnog za poslove građevinarstva, odnosno
privrednog društva kada je investitor izgradnje stambene zgrade unutar
stambenog kompleksa privredno društvo.
Na sva pitanja, koja nisu posebno uređena ovim zakonom, primenjuju se odredbe zakona kojim se uređuju javne nabavke.
8. Cena izgradnje stana i način
utvrđivanja uslova za određivanje bitnih elementa ugovora sa izabranim
ponuđačem za izgradnju stambenih zgrada i stanova
Član 10
Cena izgradnje stana određuje se po metru kvadratnom
stana bruto građevinske površine, obračunate po SRPS U.C2.100:2002
standardu koji uređuje obračun površina i zapremine objekata, za svaku
lokaciju pojedinačno.
Cena izgradnje komunalne i ostale infrastrukture unutar stambenog kompleksa određuje se za svaku lokaciju pojedinačno.
Cenu iz st. 1. i 2. ovog člana, na predlog ministra
nadležnog za poslove građevinarstva i upravljača projektom, utvrđuje
Komisija koju obrazuje Vlada.
Bitni elementi ugovora o izvođenju radova za
izgradnju stambene zgrade za kolektivno stanovanje, pored uslova
propisanih zakonom kojim se uređuju obligacioni odnosi jesu: ukupno
ugovorena cena i rok građenja za obim i opis radova, definisan
projektnom dokumentacijom navedenom pri objavljivanju poziva za
podnošenje ponuda.
Kupoprodajnu cenu stana na svakoj pojedinačnoj
lokaciji određuje Komisija koju obrazuje Vlada, na osnovu uslova koje
propisuje Vlada.
9. Izbor lokacija za izgradnju stambenog kompleksa
Član 11
Odluku o izboru pojedinačnih lokacija za izgradnju stambenog
  kompleksa donosi Vlada na predlog komisije koju obrazuje Vlada i koju čine
  predsednik i neparan broj članova (u daljem tekstu: Komisija).
Predsednik Komisije je po funkciji predsednik Vlade, a članovi
  komisije po funkciji su ministri i ovlašćena lica državnih organa iz člana
  1. ovog zakona, ministar nadležan za poslove građevinarstva, ministar nadležan
  za poslove finansija i guverner Narodne banke Srbije. Članovi Komisije mogu
  biti i druga lica koje imenuje Vlada.
Komisija donosi poslovnik o radu.
Odluka iz stava 1. ovog člana sadrži i sve druge bitne elemente
  potrebne za utvrđivanje prava i obaveza učesnika u realizaciji Projekta.
Danom donošenja odluke iz stava 1. ovog člana, za sve učesnike
  u postupku počinju da teku rokovi za realizaciju.
10. Planski i urbanističko-tehnički dokumenti
Član 12
Jedinica lokalne samouprave na čijoj teritoriji je planirana
  izgradnja stambenog kompleksa, dužna je da obezbedi planski dokument, odnosno
  drugi urbanističko-tehnički dokument, na osnovu koga se mogu izdati lokacijski
  uslovi i rešenje o građevinskoj dozvoli.
U slučaju da ne postoji planski dokument za deo teritorije
  koja je određena kao pojedinačna lokacija ili u važećem planskom dokumentu
  nema elemenata za njegovu direktnu primenu, jedinica lokalne samouprave će
  po hitnom postupku doneti odluku o donošenju, odnosno o izmeni važećeg planskog
  dokumenta i utvrditi obim i sadržinu planirane izmene.
Postupak izrade ili izmene planskog dokumenta se sprovodi u
  skladu sa odredbama Zakona o planiranju i izgradnji, osim obaveze ranog javnog
  uvida.
11. Bliža razrada planskog dokumenta
Član 13
Ukoliko je planskim dokumentom za lokaciju na kojoj je planirana
  izgradnja stambenog kompleksa predviđena bliža razrada kroz izradu planskog
  dokumenta užeg područja, umesto izrade tog planskog dokumenta može se izraditi
  i urbanistički projekat, koji će sadržati elemente plana detaljne regulacije,

  u skladu sa zakonom kojim se uređuje planiranje i izgradnja, po postupku propisanom
  za potvrđivanje urbanističkog projekta.
Na osnovu potvrđenog urbanističkog projekta iz stava 1. ovog
  člana može se utvrditi i javni interes za eksproprijaciju radi izgradnje u
  skladu sa odredbama ovog zakona.
12. Određivanje tipa stambene zgrade i stanova
Član 14
Stambene lamele zgrada za kolektivno stanovanje
projektuju se kao tipske, od minimum četiri do najviše devet etaža, u
zavisnosti od konfiguracije terena i urbanističkih ograničenja, ali
tako da visina pojedinačnog objekta ne pređe visinu propisanu za
kategoriju visokih objekata, u smislu zakona o zaštiti od požara.
Odluku o izboru tipa stambene zgrade za kolektivno
stanovanje na pojedinačnoj lokaciji, kao i odluku o vrsti i kvalitetu
građevinskog materijala, opreme i instalacija koji se ugrađuju u
stambenu zgradu iz stava 1. ovog člana donosi Komisija na predlog
ministra nadležnog za poslove građevinarstva, u roku od 15 dana od dana
stupanja na snagu ovog zakona.
Za izgradnju stambene zgrade za kolektivno stanovanje
koriste se prvenstveno građevinski proizvodi, materijali, oprema i
instalacije domaćih proizvođača, u učešću od najmanje 80% vrednosti od
ukupno potrebnih građevinskih proizvoda, materijala, opreme i
instalacija, prema specifikaciji sadržanoj u projektu za građevinsku
dozvolu, odnosno projektu za izvođenje.
U prizemlju stambene zgrade iz stava 1. ovog člana,
investitor izgradnje stambene zgrade za kolektivno stanovanje, može
izgraditi i prostor namenjen za komercijalne delatnosti, sa sadržajima
potrebnim stanovnicima budućeg stambenog naselja. O potrebi, broju i
nameni komercijalnog prostora, na predlog ministra nadležnog za poslove
građevinarstva i upravljača projektom, odluku donosi Komisija.
Za izgradnju komercijalnog prostora iz stava 4. ovog
člana, ne primenjuju se odredbe čl. 23. i 24. ovog zakona, a svaki
komercijalni prostor mora, zavisno od površine, da obezbedi najmanje
jedno garažno mesto u tom stambenom kompleksu.
Investitor može, unutar stambenog kompleksa, da izgradi i podzemnu ili nadzemnu blokovsku garažu.
O potrebi izgradnje blokovske garaže iz stava 6. ovog
člana, na predlog ministra nadležnog za poslove građevinarstva i
upravljača projektom, odluku donosi Komisija.
Za izgradnju blokovske garaže ne primenjuju se
odredbe čl. 23. i 24. ovog zakona, a prioritet za kupovinu garaže ima
kupac stana u stambenom kompleksu.
Ukoliko nema zainteresovanih lica iz stava 8. ovog člana, prioritet za kupovinu garaže ima kupac komercijalnog prostora.
Komercijalni prostor i garažna mesta iz st. 4. i 6. ovog člana, investitor može otuđiti po tržišnim uslovima.
13. Eksproprijacija
Član 15
Utvrđuje se javni interes za eksproprijaciju nepokretnosti
  za realizaciju projekta izgradnje stanova za pripadnike snaga bezbednosti.
Korisnik eksproprijacije je Republika Srbija.
Visina naknade u postupcima eksproprijacije određuje se u visini
  tržišne vrednosti nepokretnosti, u skladu sa odredbama zakona kojim se uređuje
  eksproprijacija.
Kada je predmet eksproprijacije građevinsko zemljište na kome
  je izgrađen objekat suprotno zakonu, vlasnik takvog objekta ima pravo na naknadu
  za izgrađeni objekat u visini procenjene građevinske vrednosti tog objekta.
Kada je na građevinskom zemljištu (izgrađenom i neizgrađenom),
  kao nosilac prava korišćenja upisano lice iz člana 1. Zakona o pretvaranju
  prava korišćenja na građevinskom zemljištu u pravo svojine uz naknadu ("Službeni
  glasnik RS", broj 64/15), postupak eksproprijacije se sprovodi u odnosu
  na titulara prava svojine na tom zemljištu, odnosno vlasnika objekta.
Član 16
Žalba protiv rešenja o eksproprijaciji nepokretnosti
ne sprečava izdavanje rešenja o građevinskoj dozvoli i prijavu radova
pred organom nadležnim za izdavanje rešenja o građevinskoj dozvoli,
ukoliko investitor u postupku izdavanja tog rešenja, odnosno prilikom
prijave radova dostavi izjavu da prihvata rizik drukčijeg rešavanja u
postupku eksproprijacije nepokretnosti.
Stranke u postupku mogu se odreći od prava na žalbu
protiv rešenja o eksproprijaciji nepokretnosti, što organ koji vodi
postupak konstatuje u izvorniku rešenja o eksproprijaciji. Danom
odricanja od žalbe, rešenje o eksproprijaciji nepokretnosti postaje
pravnosnažno.
Po konačnosti, odnosno pravnosnažnosti rešenja o eksproprijaciji,
    stiču se uslovi za pokretanje postupka za sporazumno određivanje naknade za
    eksproprisanu nepokretnost, u skladu sa odredbama zakona kojim se uređuje eksproprijacija.
Od dana podnošenja predloga za eksproprijaciju do donošenja
  rešenja o eksproprijaciji, stranke se mogu sporazumevati o oblicima i visini
  naknade i van postupka propisanog ovim zakonom.
Sporazum iz stava 2. ovog člana zaključuje se u pisanoj formi
  ili pred nadležnim organom na zapisnik, a obavezni deo sporazuma je i klauzula
  o isplati naknade ili davanju druge nepokretnosti u svojinu ili zakup, po pravnosnažnosti
  rešenja o eksproprijaciji.
Ako stranke postignu sporazum o naknadi pre donošenja rešenja
  o eksproprijaciji, rešenje o eksproprijaciji obavezno sadrži i konstataciju
  da je sporazum zaključen, kao i uslove za izvršenje sporazuma.
Procenu tržišne vrednosti građevinskog zemljišta i objekata
  vrši organ nadležan za utvrđivanje poreza na prenos apsolutnih prava.
Kada je predmet eksproprijacije zemljište sa biljnim zasadima,
  procenu vrednosti vrši veštak odgovarajuće struke, sa spiska stalnih sudskih
  veštaka.
Troškove postupka sporazumnog određivanja naknade za eksproprisanu
  nepokretnost snosi korisnik eksproprijacije.
Član 17
Na zahtev korisnika eksproprijacije, ministarstvo nadležno
  za poslove finansija može odlučiti da se korisniku eksproprijacije nepokretnost
  preda pre pravnosnažnosti odluke o naknadi za eksproprisanu nepokretnost, odnosno
  pre dana zaključenja sporazuma o naknadi za eksproprisanu nepokretnost, ali
  ne pre donošenja drugostepenog rešenja povodom žalbe protiv rešenja o eksproprijaciji,
  ako oceni da je to neophodno zbog hitnosti izgradnje određenog objekta ili
  izvođenja radova.
Član 18
U postupku eksproprijacije i određivanja naknade za eksproprisane
  nepokretnosti svi podnesci i odluke su oslobođeni plaćanja svih taksi.
14. Izgradnja objekta
Član 19
Lokacijski uslovi, rešenje o građevinskoj dozvoli,
prijava radova i rešenje o upotrebnoj dozvoli izdaju se investitoru, u
skladu sa odredbama zakona kojim se uređuje izgradnja objekata, ako
ovim zakonom nije drukčije propisano.
Ako u postupku izdavanja rešenja o građevinskoj
dozvoli nadležni organ utvrdi da je katastarska parcela predmet
restitucije, dužan je da bez odlaganja donese rešenje o prekidu
postupka dok se pravnosnažno ne okonča postupak vraćanja oduzete
imovine ili dok organ nadležan za vraćanje oduzete imovine ne donese
pravnosnažno rešenje kojim je utvrđeno pravo na novčano obeštećenje ili
izda potvrdu da nije moguće vraćanje nepokretnosti u naturalnom obliku,
koju će organ nadležan za poslove vraćanja oduzete imovine izdati na
zahtev zainteresovanog lica.
Dokazi navedeni u stavu 2. ovog člana organ nadležan
za izdavanje rešenja o građevinskoj dozvoli prihvata kao dokaz o
odgovarajućem pravu, u smislu zakona kojim se uređuje izgradnja
objekata.
Rešenje o građevinskoj dozvoli izdaje se investitoru ili investitoru i finansijeru.
Formiranje katastarske parcele za redovnu upotrebu
objekta, u smislu ovog zakona, sprovodi se u skladu sa odredbama zakona
kojim se uređuje izgradnja objekata, pre izdavanja rešenja o upotrebnoj
dozvoli za stambenu zgradu za kolektivno stanovanje.
Organ nadležan za izdavanje rešenja o građevinskoj
dozvoli, pre formiranja katastarske parcele za redovnu upotrebu objekta
može izdati građevinsku dozvolu na građevinsku parcelu koja predstavlja
zemljište za redovnu upotrebu objekta u smislu člana 3. tačka 12) ovog
zakona, sa obavezom formiranja katastarske parcele do izdavanja rešenja
o upotrebnoj dozvoli. Površina građevinske parcele utvrđuje se na
osnovu kopije plana parcele sa ucrtanom osnovom budućeg objekta.
Kada je investitor izgradnje privredno društvo, Vlada
prenosi pravo svojine Republike Srbije na građevinskom zemljištu za
redovnu upotrebu objekta i građevinsko zemljište unutar kompleksa na
privredno društvo, bez naknade. Prenos prava svojine može se sprovesti
i pre formiranja katastarske parcele, na način i u površini određenim
ovim zakonom.
Po izgradnji objekta - stambene zgrade za kolektivno
stanovanje i upisu prava svojine na objektu, svaki kupac posebnog dela
stambene zgrade - stana, stiče pravo na upis prava svojine - udela na
građevinskom zemljištu ispod objekta, u srazmeri sa površinom posebnog
dela u odnosu na ukupnu površinu stambene zgrade.
Upisom prava svojine na svim posebnim delovima
stambene zgrade - stanovima, investitoru prestaje pravo svojine na
građevinskom zemljištu za redovnu upotrebu objekta.
Za upis prava svojine na posebnom delu zgrade - stanu
i upis udela na građevinskom zemljištu ne plaćaju se takse i naknade
organu nadležnom za poslove državnog premera i katastra.
Po izgradnji svih objekata, građevinsko zemljište u
stambenom kompleksu, osim zemljišta za redovnu upotrebu objekata u
smislu ovog zakona, prenosi se u javnu svojinu jedinice lokalne
samouprave na čijoj teritoriji se nalazi, bez naknade.
Član 20
Pre izdavanja rešenja o građevinskoj dozvoli za objekte visokogradnje
  u obuhvatu stambenog kompleksa, po zahtevu investitora može se izdati i rešenje
  o posebnoj građevinskoj dozvoli za izvođenje pripremnih radova.
Pripremni radovi, u smislu ovog zakona, jesu: rušenje postojećih
  objekata na parceli, izmeštanje postojeće infrastrukture na parceli, raščišćavanje
  terena na parceli, obezbeđenje prostora za dopremu i smeštaj građevinskog materijala
  i opreme, građenje i postavljanje objekata i instalacija privremenog karaktera
  za potrebe izvođenja radova (postavljanje gradilišne ograde, kontejnera i sl.),
  zemljani radovi, radovi kojima se obezbeđuje sigurnost susednih objekata, sigurnost
  i stabilnost terena (šipovi, dijafragme, potporni zidovi i sl.), postavljanje
  i izvođenje ispitnih šipova, sondiranje terena u svrhu geotehničkih ispitivanja
  i drugi istražni radovi.
Uz zahtev za izdavanje rešenja iz stava 1. ovog člana, prilažu
  se lokacijski uslovi za pripremne radove, dokaz o odgovarajućem pravu na građevinskom
  zemljištu i projekat za izvođenje pripremnih radova.
Na osnovu konačnog rešenja kojim se odobrava izvođenje pripremnih
  radova, može se započeti izvođenje radova.
Protiv rešenja iz stava 1. ovog člana može se u roku od osam
  dana od dana dostavljanja tužbom pokrenuti upravni spor.
Projekat za izvođenje pripremnih radova podleže tehničkoj kontroli.
15. Nadležnost i postupak za izdavanje građevinske dozvole
Član 21
Sva akta potrebna za izgradnju objekata, uključujući i izgradnju
  komunalne i ostale infrastrukture u funkciji stambenog kompleksa, unutar stambenog
  kompleksa donosi ministarstvo nadležno za poslove građevinarstva.
Poverava se jedinici lokalne samouprave izdavanje rešenja o
  građevinskoj dozvoli za izgradnju objekata, javnih površina i komunalne i ostale
  infrastrukture u funkciji stambenog kompleksa, izvan obuhvata stambenog kompleksa,
  osim za objekte iz člana 133. Zakona o planiranju i izgradnji.
U postupku koji prethodi izdavanju rešenja o građevinskoj dozvoli
  za izgradnju objekata u obuhvatu stambenog kompleksa ne sprovodi se stručna
  kontrola idejnog projekta, odnosno ne pribavlja se izveštaj Revizione komisije,
  u skladu sa odredbama zakona kojim se uređuje izgradnja objekata, niti privredno
  društvo iz člana 9. stav 2. ovog zakona mora posedovati rešenje o ispunjenosti
  uslova za projektovanje, stručni nadzor i izvođenje radova za izgradnju objekata
  iz člana 133. Zakona o planiranju i izgradnji.
Rešenje o građevinskoj dozvoli za sve radove unutar stambenog
  kompleksa je konačno danom donošenja, a prijava radova se može podneti osam
  dana pre početka izvođenja radova na osnovu konačnog rešenja o građevinskoj
  dozvoli.
Član 22
Odlukom jedinice lokalne samouprave na čijoj teritoriji se
  gradi stambeni kompleks može se predvideti mogućnost obezbeđenja parking mesta
  u javnim garažama, odnosno na javnim površinama u blizini stambenog kompleksa.
U slučaju iz stava 1. ovog člana, za izgradnju stambenih zgrada
  unutar stambenog kompleksa ne primenjuju se uslovi propisani važećim planskim
  dokumentom koji se odnose na obavezu obezbeđivanja parkiranja unutar objekta,
  odnosno na katastarskoj parceli na kojoj je objekat sagrađen.
Član 23
Doprinos za uređivanje građevinskog zemljišta plaća investitor.
Odlukom jedinice lokalne samouprave na čijoj teritoriji se
  gradi stambeni kompleks investitor se može osloboditi plaćanja doprinosa ili
  mu se doprinos može umanjiti.
Uz zahtev za izdavanje prijave radova investitor dostavlja
  dokaz o regulisanju obaveze u pogledu doprinosa za uređivanje građevinskog
  zemljišta.
Član 24
U postupku izdavanja potrebnih akata za izgradnju objekata
  u stambenom kompleksu ne plaća se naknada za prenamenu poljoprivrednog ili
  šumskog zemljišta u građevinsko zemljište.
Svi podnesci u postupcima koji se sprovode u realizaciji Projekta
  oslobođeni su plaćanja taksi i naknada, po bilo kom osnovu.
Investitor izgradnje ne plaća naknade, uključujući i plaćanja
  imaocima javnih ovlašćenja u objedinjenoj proceduri, kao i posebne naknade
  za priključenje stambene zgrade na komunalnu i ostalu infrastrukturu.
Član 25
Nadzor nad primenom odredaba ovog zakona vrši ministarstvo
  nadležno za poslove građevinarstva.
Kontrolu korišćenja stanova vršiće investitor
izgradnje odnosno Direkcija najmanje jednom u toku kalendarske godine,
u skladu sa zakonom.
16. Prelazne i završne odredbe
Član 26
Podzakonski akt iz člana 8. stav 7. ovog zakona biće donet
  u roku od 30 dana od dana stupanja na snagu ovog zakona.
Jedinica lokalne samouprave doneće odluku iz člana 23. stav
  2. ovog zakona u roku od 30 dana od dana stupanja na snagu ovog zakona.
Član 27
Ovaj zakon stupa na snagu narednog dana od dana objavljivanja
  u "Službenom glasniku Republike Srbije".
Samostalni članovi Zakona o izmenama i dopunama
Zakona o posebnim uslovima za realizaciju projekta izgradnje stanova za pripadnike snaga
bezbednosti
("Sl. glasnik RS", br. 54/2019)
Član 8
Nadzor nad primenom odredaba ovog zakona vrši ministarstvo nadležno za
poslove građevinarstva.
Član 9
Drugi pripadnici snaga bezbednosti, u smislu ovog zakona, prioritet za
kupovinu stana pod povoljnijim uslovima na teritoriji grada Beograda, ostvaruju ukoliko imaju
prebivalište na teritoriji grada Beograda, na dan stupanja na snagu ovog zakona.
Član 10
Postupci pokrenuti do dana stupanja na snagu ovog zakona, okončaće se po
odredbama ovog zakona.
Član 11
Ovaj zakon stupa na snagu narednog dana od dana objavljivanja u "Službenom
glasniku Republike Srbije".
Samostalni članovi Zakona o izmeni
Zakona o posebnim uslovima za realizaciju projekta izgradnje stanova za pripadnike snaga
bezbednosti
("Sl. glasnik RS", br. 9/2020)
Član 2
Nadzor nad primenom odredaba ovog zakona vrši ministarstvo nadležno za
poslove građevinarstva.
Član 3
Postupci pokrenuti do dana stupanja na snagu ovog zakona, okončaće se po
odredbama zakona po kojima su započeti.
Član 4
Ovaj zakon stupa na snagu narednog dana od dana objavljivanja u "Službenom
glasniku Republike Srbije".
Samostalni članovi Zakona o izmenama i dopunama
Zakona o posebnim uslovima za realizaciju projekta izgradnje stanova za pripadnike snaga bezbednosti
("Sl. glasnik RS", br. 52/2021)
Član 14
Postupci koji do dana stupanja na snagu ovog zakona
nisu okončani okončaće se po odredbama ovog zakona, osim postupaka za
ostvarivanje prava na kupovinu stana na pojedinačnoj lokaciji koji će
se okončati po propisima po kojima su započeti.
Za sve ugovore koji su zaključeni sa izvođačem radova
za svaku pojedinačnu lokaciju projekta, a gde postoji razlika u bitnim
elementima ugovora iz člana 10. ovog zakona i Zakona o posebnim
uslovima za realizaciju projekta izgradnje stanova za pripadnike snaga
bezbednosti ("Službeni glasnik RS", br. 41/18, 54/19 i 9/20), biće
zaključen aneks ugovora, u cilju ujednačavanja bitnih uslova za sve
izvođače.
Odredbe člana 10. stav 4. ovog zakona, primenjuju se
na sve ugovore o izvođenju radova koji su zaključeni u cilju
realizacije ovog projekta, bez obzira na vreme zaključenja ugovora.
Član 15
Podzakonski akti za sprovođenje ovog zakona doneće se u roku od 60 dana od dana stupanja na snagu ovog zakona.
Član 16
Ovaj zakon stupa na snagu narednog dana od dana objavljivanja u "Službenom glasniku Republike Srbije".
Samostalni članovi Zakona o izmeni
Zakona o posebnim uslovima za realizaciju projekta izgradnje stanova za pripadnike snaga bezbednosti
("Sl. glasnik RS", br. 62/2023)
Član 2
Postupci pokrenuti do dana stupanja na snagu ovog zakona okončaće se po odredbama ovog zakona.
Član 3
Ovaj zakon stupa na snagu narednog dana od dana objavljivanja u "Službenom glasniku Republike Srbije".
Samostalni članovi Zakona o izmeni i dopunama
Zakona o posebnim uslovima za realizaciju projekta izgradnje stanova za pripadnike snaga bezbednosti
("Sl. glasnik RS", br. 64/2024)
Član 4
Postupci koji do dana stupanja na snagu ovog zakona
nisu okončani okončaće se u skladu sa Pravilnikom o uslovima pod kojima
se vrši raskid kupoprodajnog ugovora, kao i načinu utvrđivanja i
isplate tržišne cene preostale vrednosti stana za pripadnike snaga
bezbednosti ("Službeni glasnik RS", broj 7/20).
Član 5
Danom stupanja na snagu ovog zakona, prestaje da važi
Pravilnik o uslovima pod kojima se vrši raskid kupoprodajnog ugovora,
kao i načinu utvrđivanja i isplate tržišne cene preostale vrednosti
stana za pripadnike snaga bezbednosti ("Službeni glasnik RS", broj
7/20).
Član 6
Ovaj zakon stupa na snagu narednog dana od dana objavljivanja u "Službenom glasniku Republike Srbije".