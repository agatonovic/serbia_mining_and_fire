Title: ZAKONO PREMERU I KATASTRU ZEMLJIŠTA
URL: https://www.paragraf.rs/propisi/zakon-o-premeru-i-katastru-zemljista.html
Extracted: 2025-07-06T23:19:41.639429
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O PREMERU I KATASTRU ZEMLJIŠTA
("Sl. glasnik SRS", br. 11/76, 27/77, 
 21/78 i 24/84)
I OPŠTE ODREDBE
Član 1
Premer zemljišta, izrada katastra zemljišta, kao i njihovo 
 održavanje i obnova vrši se na način i po postupku utvrđenim ovim zakonom i 
 propisima donetim na osnovu njega.
Član 2
Premer zemljišta (dalje: premer) vrši se radi utvrđivanja podataka 
 potrebnih za horizontalnu i visinsku predstavu terena teritorije Socijalističke 
 Republike Srbije (dalje: Republika) u cilju korišćenja tih podataka za privredne, 
 tehničke, naučne i upravne svrhe, kao i za druge potrebe državnih organa, organizacija 
 udruženog rada i drugih samoupravnih organizacija i zajednica i građana.
Član 3
Na osnovu izvršenog premera izrađuje se katastar zemljišta.
Katastar zemljišta je osnovana evidencija o zemljištu i objektima 
 na njemu koja se koristi za privredne, upravne i statističke potrebe, za izradu 
 zemljišnih knjiga, za utvrđivanje katastarskog prihoda, za izradu prostornih 
 planova i za druge potrebe organa, organizacija udruženog rada i drugih samoupravnih 
 organizacija i zajednica i građana.
Član 4
Premer i katastar zemljišta su od opšteg interesa za Republiku.
Član 5
Poslovi premera i katastra zemjišta su u nadležnosti organa 
 Republike i opština, u okviru prava i dužnosti utvrđenih ovim zakonom.
Međuopštinska regionalna zajednica vrši u oblasti premera i 
 katastra zemljišta poslove Republike koji su joj povereni zakonom.
Grad Beograd vrši, u oblasti premera i katastra zemljišta poslove 
 iz okvira prava i dužnosti Republike, koji su zakonom povereni međuopštinskim 
 regionalnim zajednicama. Skupština grada Beograda određuje organ Grada nadležan 
 za rešavanje po žalbi izjavljenoj protiv akta donetog u upravnom postupku ako 
 taj akt donosi gradski organ uprave nadležan za geodetske poslove.
Član 6
Republička geodetska uprava, odnosno opštinski organ uprave 
 nadležan za geodetske poslove (dalje: opštinski geodetski organ), vrši u oblasti 
 premera i katastra zemljišta i njihovog održavanja upravne i stručne poslove 
 određene ovim zakonom.
Opštinski geodetski organ organizuje se kao samostalan organ 
 uprave.
Član 7
Premer i izrada katastra zemljišta vrši se na osnovu srednjoročnih 
 i godišnjih programa radova.
Srednjoročni program donosi Skupština Socijalističke Republike 
 Srbije, a godišnji - Izvršno veće Skupštine SR Srbije ili organ koga ono ovlasti.
Član 8
Izvođenje radova na izvršavanju premera, izradi katastra zemljišta 
 i održavanju premera. Republička geodetska uprava odnosno opštinski geodetski 
 organ može ustupiti organizaciji udruženog rada osnovanoj za vršenje geodetskih 
 radova (dalje: geodetska organizacija).
Pod uslovima propisanim ovim zakonom organizacije udruženog 
 rada mogu izvoditi geodetske radove za sopstvene potrebe i geodetske radove 
 u okviru svoje delatnosti (dalje: geodetski radovi za posebne potrebe).
U okviru svojih nastavnih i naučnih potreba, radove na izvršavanju 
 premera može obavljati i organizacija udruženog rada koja obrazuje geodetske 
 kadrove, ako joj izvršenje tih radova poveri Republička geodetska uprava.
Poslove na izvršavanju premera i izradi posebnih evidencija 
 o zemljištu za potrebe narodne odbrane, izvode nadležni organi narodne odbrane.
Poslovi na izvršavanju premera i izradi katastra zemljišta 
 i radovi na održavanju premera su poslovi od posebnog društvenog interesa.
Član 9
Dokumentaciju premera i katastra zemljišta čuvaju i održavaju 
 Republička geodetska uprava odnosno opštinski geodetski organ.
Način čuvanja i korišćenja dokumentacije premera i katastra 
 zemljišta propisuje Izvršno veće Skupštine SR Srbije.
Član 10
Uvid u podatke premera i katastra zemljišta slobodan je ukoliko 
 za pojedine podatke posebnim propisom nije drukčije određeno i vrši se u službenim 
 prostorijama nadležnog geodetskog organa, koji o tim podacima vodi evidenciju.
Organ iz stava 1. ovog člana dužan je na zahtev zainteresovane 
 stranke da izda isprave o činjenicama sadržanim u podacima katastra zemljišta 
 (uverenja, kopije plana, prepisi i izvodi stanja i dr.).
Prepisi i kopije podataka iz elaborata premera mogu se izdavati 
 samo zainteresovanim organima i organizacijama udruženog rada.
Prepisi, kopije i drugi podaci premera i katastra zemljišta 
 dobijeni od nadležnog geodetskog organa mogu se, uz saglasnost tog organa, ustupiti 
 na korišćenje drugim organima, organizacijama udruženog rada i građanima.
Član 11
Planovi, geodetski elaborat i katastarski operat, kao i njihovi 
 delovi, ne mogu se iznositi iz prostorija opštinskog geodetskog organa.
Član 12
Sudovi i drugi organi koji rešavaju o promeni prava svojine 
 i drugim pravima na nepokretnosti, dužni su da u aktima kojima rešavaju o tome 
 označavaju nepokretnosti prema podacima premera i katastra zemljišta i da te 
 akte, po njihovoj pravosnažnosti, dostave opštinskom geodetskom organu.
Organi, organizacije udruženog rada, građani i građanska pravna 
 lica u poslovima izvođenja građevinskih i komunalnih radova i pravnim poslovima 
 za koje su potrebni merni i opisni podaci o nepokretnostima dužni su da koriste 
 službene podatke premera i katastra zemljišta.
Ustanovljavanje i održavanje svih službenih evidencija o nepokretnostima 
 mora se zasnivati na podacima premera i katastra zemljišta.
U slučajevima iz st. 1, 2. i 3. ovog člana označavanje nepokretnosti 
 vrši se na osnovu kopija planova nadležnog geodetskog organa.
II PREMER I KATASTAR ZEMLJIŠTA
1. Premer
Član 13
Premer obuhvata:
a) postavljanje i određivanje astronomsko-geodetske, gravimetrijske, 
 trigonometrijske i nivelmanske mreže, kao i obradu merenja izvršenih na ovim 
 mrežama (osnovni geodetski radovi),
b) snimanje detalja i izradu originala planova i karata,
v) geodetske radove u vezi sa komasacijom zemljišta,
g) izradu i reprodukciju osnovne državne karte,
d) reprodukciju planova i njihovu dalju kartografsku obradu.
Osnovni geodetski radovi čine jedinstvenu osnovu za premer 
 i geodetske radove za posebne potrebe.
Član 14
Obrada podataka dobivenih premerom vrši se u Gaus-Krigerovoj 
 projekciji meridijanskih zona. Širina svake zone iznos tri stepena (3) geografske 
 dužine. Svaka zona čini poseban koordinatni sistem.
Za tačke premera određuju se ravne pravougle koordinate u jednom 
 od koordinatnih sistema navedenih u stavu 1. ovog člana.
Član 15
Radovi na postavljanju i određivanju astronomsko-geodetske, 
 trigonometrijske, gravimetrijske i nivelmanske mreže i obrada merenja izvršenih 
 na ovim mrežama, vrši se po postupku, metodama merenja i instrumentima, kao 
 i po načinu obrade podataka merenja tako da se obezbedi potrebna tačnost koja 
 omogućuje da se rezultati radova mogu koristiti kao obavezna osnova za sve radove 
 premera i za geodetske radove za posebne potrebe.
U cilju tačnijeg smeštaja trigonometrijske mreže po geografskom 
 položaju i njene orijentacije, za izvestan broj tačaka i strana ove mreže određuju 
 se astronomske koordinate i astronomski azimuti (Laplasove tačke).
Potrebna tačnost u smislu stava 1. ovog člana određuje se posebnim 
 propisima Republičke geodetske uprave.
Član 16
Trigonometrijska mreža pokriva teritoriju Republike i deli 
 se u četiri reda.
Za gradove i naselja gradskog karaktera postavljaju se posebne 
 geodetske mreže.
Trigonometrijska mreža prvog reda, zajedno sa Laplasovim tačkama, 
 čini astronomsko-geodetsku mrežu.
Za sve tačke trigonometrijske mreže određuju se i nadmorske 
 visine (kote).
Član 17
Osnovu za predstavljanje reljefa zemljine površine, kao i za 
 sve tehničke radove pri kojima se koriste nadmorske visine ili se određuju visinske 
 razlike, čini nivelmanska mreža. Nivelmanska mreža služi i za praćenje pomeranja 
 zemljine kore, kao i za razradu elemenata za praćenje katastrofalnog zemljotresa.
Nivelmanska mreža deli se na mrežu nivelmana visoke tačnosti, 
 mrežu preciznog nivelmana i mrežu tehničkog nivelmana.
Za gradove i naselja gradskog karaktera postavlja se posebna 
 nivelmanska mreža.
Za sve stalne tačke (repere) nivelmanske mreže računaju se 
 nadmorske visine (kote). Kote se računaju u jedinstvenom sistemu visina čija 
 je osnova nadmorska visina normalnog repera u Maglaju.
Član 18
Gravimetrijska mreža služi kao osnova za gravimetrijska merenja 
 koja se izvode radi povećanja tačnosti smeštaja i orijentacije astronomsko-geodetske 
 mreže, za određivanje međusobnog položaja površine geoida i elipsoida, za sračunavanje 
 visina repera nivelmana visoke tačnosti, pa služi i kao osnova za gravimetrijska 
 merenja koja se izvode za potrebe geoloških istraživanja, proučavanja polja 
 sile teže i za druge potrebe.
Gravimetrijska mreža deli se na osnovnu i popunjavajuću mrežu. 
 Osnovna gravimetrijska mreža obezbeđuje jedinstvenu razmeru i nivo polja sile 
 teže.
Član 19
Radi izrade originala planova i osnovne državne karte (dalje: 
 karta), vrši se snimanje detalja.
Snimanje detalja obuhvata radove na prikupljanju odgovarajućih 
 mernih i opisnih podataka za horizontalnu i visinsku predstavu zemljišta: o 
 položaju, obliku, kulturama, korisnicima parcela, o topografskoj slici zemljišta 
 u pogledu reljefa i prirodnih i veštačkih objekata, o geografskim i drugim nazivima, 
 kao i podatke o vodovima i podzemnim objektima.
Član 20
Snimanje detalja vrši se ortogonalnom, polarnom ili fotogrametrijskom 
 metodom.
Osnovu za snimanje detalja čine poligonometrijska mreža, linijska 
 mreža i mreža vezanih tačaka, koje se oslanjaju na trigonometrijsku mrežu.
Član 21
Originali planova i karte izrađuju se na osnovu podataka snimanja 
 detalja prikupljenih i obrađenih u geodetskom elaboratu.
U izradu planova spadaju i poslovi računanja površina parcela.
Član 22
Planovi se izrađuju u jednoj od sledećih razmera: 1:500, 1:1000, 
 1:2000, 1:2500 ili 1:5000.
Karta se izrađuje u razmeri 1:5.000 ili 1:10.000.
Karta se izrađuje, po pravilu, kartografskom obradom planova, 
 a radi se u sistemu neprekidnog niza listova.
Republička geodetska uprava određuje razmeru u kojoj se izrađuju 
 planovi i karta za pojedino područje i utvrđuje red izrade pojedinih listova 
 karte.
Član 23
Osim karte iz člana 22. ovog zakona, izrađuju se i topografske 
 i pregledne karte u sitnim razmerama, kao osnova za planiranje, tematsku obradu, 
 grafičko prikazivanje i vođenje statistike i evidencije.
Sadržaj, oblik i razmeru karata iz stava 1. ovog člana određuje 
 Republička geodetska uprava, po prethodno pribavljenom mišljenju Republičkog 
 sekretarijata za narodnu odbranu, Republičkog sekretarijata za privredu, Republičkog 
 sekretarijata za urbanizam, stambene i komunalne delatnosti, Republičkog zavoda 
 za društveno planiranje, Republičkog zavoda za statistiku i zainteresovanih 
 skupština opština.
Član 24
Podaci snimanja detalja, kao i izrada planova i karte moraju 
 biti takvi da se uvek na osnovu njih mogu ponovo uspostaviti snimljene tačke 
 i stanje na zemljištu, kakvo je bilo prilikom prvobitnog snimanja.
Planovi i karte služe i za projektovanje i prenošenje projekata 
 na zemljište i kao kartografski materijal za izradu namenskih karata.
Član 25
Organizacija koja je izradila planove i karte iz čl. 22. i 
 23. ovog zakona potvrđuje, na originalu plana i karte odnosno na odgovarajućim 
 delovima elaborata premera, da su izrađeni prema važećim propisima.
Planovi, karte i elaborat premera iz stava 1. ovog člana mogu 
 se koristiti tek pošto ih overi Republička geodetska uprava.
Član 26
Originali planova i karte (arhivski originali) služe za dobijanje 
 njihovih kopija i ne mogu se koristiti za druge svrhe.
Kopija plana i karte (radni original), po načinu obrade i tačnosti, 
 mora odgovarati arhivskom originalu, u granicama grafičke tačnosti.
Radni originali na kojima se vrši provođenje nastalih promena 
 na zemljištu obavezno se koriste kao arhivski originali pri svakom narednom 
 umnožavanju. Po završenom umnožavanju radni original dostavlja se Republičkoj 
 geodetskoj upravi, u kojoj se čuva kao arhivski original.
Arhivski original i elaborat osnovnih geodetskih radova čuvaju 
 se u posebnom arhivu Republičke geodetske uprave, a ostali delovi elaborata 
 premera - u opštinskom geodetskom organu.
Arhivski originali i elaborat premera za teritoriju Grada Beograda 
 čuvaju se u arhivu gradskog geodetskog organa.
Član 27
Sopstvenik - društveno-pravno lice koje ostvaruje pravo raspolaganja 
 i drugi držalac (dalje: korisnik) zemljišta na području na kome se vrši snimanje 
 dužan je, radi osiguranja tačnosti premera, da u roku koji odredi opštinski 
 geodetski organ o svom trošku obeleži vidljivim i trajnim belegama granice zemljišta 
 i objekata koji se nalaze na njima.
Republička geodetska uprava dužna je najmanje 30 dana ranije 
 da obavesti opštinski geodetski organ o početku premera zemljišta na teritoriji 
 odnosne opštine.
Opštinski geodetski organ stara se da korisnici blagovremeno 
 i pravilno obeleže granice zemljišta vidljivim i trajnim belegama.
Korisnik je dužan da dozvoli pristup na zemljište i objekte 
 licima koja rade na poslovima premera, katastra zemljišta i njihovom održavanju 
 i da dopusti da oni postave belege i znakove kojima se obeležavaju tačke premera.
Ako se u vršenju premera nanese šteta korisniku zemljišta, 
 tu štetu nadoknađuje organizacija koja je izvršila premer.
Član 28
Pod belegama premera, u smislu ovog zakona, podrazumevaju se 
 sve vrste belega kojima su podzemno ili nadzemno obeležene stalne geodetske 
 tačke: trigonometrijske, gravimetrijske, astronomske i nivelmanske mreže svih 
 radova, belege stalnih geodetskih tačaka za snimanje detalja, kao i belege kojima 
 se obeležavaju granice katastarskih opština.
Pod oznakama premera, u smislu ovog zakona, podrazumevaju se 
 naprave i uređaji koji služe za opažanje ili dogledanje tačaka premera (piramide, 
 skele i signali).
Član 29
Opštinski geodetski organ dužan je da, po izvršenom postavljanju 
 belega ili oznaka premera, obavesti korisnika o vrsti i mestu postavljenih belega 
 odnosno oznaka premera.
Član 30
Belege i oznake kojima su obeležene tačke premera ne smeju 
 se uništavati, oštećivati, niti neovlašćeno pomerati ili izmeštati.
Korisnik, na čijem se zemljištu nalaze belege ili oznake iz 
 stava 1. ovog člana, dužan je da o svakom oštećenju, uništenju, pomeranju ili 
 izmeštanju belega odnosno oznaka obavesti opštinski geodetski organ u roku od 
 30 dana od dana nastalog oštećenja, uništenja, pomeranja ili izmeštanja belega 
 odnosno oznaka premera.
Član 31
Kada se na zemljištu ili objektu na kome se nalaze belege premera, 
 ili u njihovoj neposrednoj blizini, izvode građevinski ili drugi radovi, koji 
 mogu oštetiti ili uništiti belegu ili smanjiti mogućnosti njihovog korišćenja, 
 izvođač radova je dužan da najmanje na 15 dana pre otpočinjanja radova izvesti 
 o tome opštinski geodetski organ.
Ako usled izvođenja radova iz stava 1. ovog člana treba postojeću 
 belegu premera izmestiti ili uništiti, ili ako se usled tih radova umanji mogućnost 
 njenog korišćenja, investitor radova snosi sve troškove za novo opažanje, računanje 
 i izmeštanje belega.
Član 32
Opštinski geodetski organ stara se o zaštiti belega i oznaka 
 premera i obaveštava Republičku geodetsku upravu o stanju belega i oznaka trigonometrijskih 
 i nivelmanskih tačaka.
2. Katastar zemljišta
Član 33
Katastar zemljišta sadrži podatke o parcelama i objektima na 
 zemljištu u pogledu njihovog položaja, oblika, površine, načina korišćenja (kultura 
 zemljišta), boniteta, klase, katastarskog prihoda i korisnika.
Podaci iz stava 1. ovog člana utvrđuju se, obrađuju ili evidentiraju 
 u katastru zemljišta u odnosu na katastarsku parcelu.
Katastarska parcela je deo zemljišta koje se koristi na isti 
 načini i pripada istom korisniku.
Svaka katastarska parcela označava se brojem parcele i nazivom 
 katastarske opštine kojoj katastarska parcela pripada.
Član 34
Položaj i oblik svake katastarske parcele i objekata koji se 
 na njoj nalaze prikazuju se na planovima, a ostali podaci upisuju se u posebne 
 popise i preglede.
Posebni popisi i pregledi sadrže podatke o površinama, kulturama, 
 klasama, katastarskom prihodu i korisnicima zemljišta za svaku parcelu na području 
 jedne katastarske opštine i čine katastarski operat te katastarske opštine.
Katastarski operat i radni original u pogledu podataka: o obliku 
 i površinama parcela, kulturi, klasi, katastarskom prihodu i korisniku, imaju 
 svojstvo javnih knjiga.
Član 35
Izrada katastra zemljišta obuhvata:
a) utvrđivanje katastarskih teritorijalnih jedinica,
b) katastarsko klasiranje i bonitiranje zemljišta,
v) izlaganje na javni uvid podataka premera i katastarskog 
 klasiranja zemljišta, i
g) izradu katastarskog operata.
a) Katastarske teritorijalne jedinice
Član 36
Katastarske teritorijalne jedinice su katastarska opština i 
 katastarski srez.
Član 37
Katastarska opština obuhvata, po pravilu, područje (atar) jednog 
 naseljenog mesta.
Skupština opštine može, ako to posebni razlozi zahtevaju, da 
 za dva ili više mesta obrazuje jednu katastarsku opštinu ili da za područje 
 jednog naseljenog mesta obrazuje više katastarskih opština.
Odluku o području i nazivu katastarske opštine donosi skupština 
 opštine.
Član 38
Granice katastarskih opština utvrđuje i obeležava posebna komisija 
 koju obrazuje skupština opštine. Utvrđivanje i obeležavanje granica vrši se 
 postavljanjem graničnih belega i oznaka na zemljištu i opisivanjem granica u 
 zapisniku omeđavanja.
Komisiju iz stava 1. ovog člana sačinjavaju po dva građanina, 
 nastanjena na području katastarskih opština čije se granice utvrđuju, i jedan 
 geodetski stručnjak.
Kada se granice katastarskih opština poklapaju sa teritorijalnom 
 granicom opštine, komisiju za utvrđivanje granica takvih katastarskih opština, 
 sporazumno obrazuju skupštine tih opština.
Član 39
Sporove o granicama katastarskih opština na teritoriji iste 
 opštine rešava skupština opštine.
Sporove o granicama katastarskih opština koje su ujedno i teritorijalne 
 granice društveno-političkih zajednica, rešavaju organi koji su nadležni da 
 rešavaju sporove o teritorijalnim granicama ovih zajednica.
Član 40
Izmenu granica katastarskih opština za koje je izvršen premer 
 i izrađen katastarski operat, može vršiti skupština opštine po prethodno pribavljenom 
 mišljenju Republičke geodetske uprave.
U slučaju iz stava 1. ovog člana, kada se granice katastarskih 
 opština poklapaju sa teritorijalnim granicama opština, izmenu granica vrši organ 
 nadležan za izmenu teritorijalnih granica opština, na osnovu sporazumnog predloga 
 zainteresovanih skupština opština.
U slučaju izmene granice iz st. 1. i 2. ovog člana provode 
 se potrebne promene u planovima i geodetskom elaboratu i izrađuje novi katastarski 
 operat.
Sredstva za sprovođenje izmena iz st. 1, 2. i 3. ovog člana 
 obezbeđuju skupštine opština koje su odlučile o izmeni granica odnosno predložile 
 izmenu granica.
Član 41
Katastarski srez je teritorijalna jedinica za katastarsko klasiranje 
 zemljišta.
Katastarski srez sačinjavaju dve ili više teritorijalno povezanih 
 katastarskih opština koje predstavljaju ekonomsku celinu sa sličnim prirodnim 
 i drugim uslovima poljoprivredne proizvodnje.
Katastarske srezove obrazuje i njihova područja i nazive utvrđuje 
 Izvršno veće Skupštine SR Srbije.
Član 42
Područje katastarskog sreza može se izmeniti samo ako se bitno 
 promene uslovi koji su bili od uticaja na utvrđivanje tog područja.
b) Katastarsko klasiranje i bonitiranje zemljišta
Član 43
Po završenom premeru katastarske opštine vrši se katastarsko 
 klasiranje i bonitiranje zemljišta.
Katastarsko klasiranje zemljišta vrši se na osnovu prirodnih 
 i ekonomskih uslova proizvodnje postojeće kulture na zemljištu.
Bonitiranjem utvrđuje se plodnost zemljišta na osnovu njegovih 
 prirodnih osobina, bez obzira na postojeći način korišćenja tog zemljišta (kultura).
Teritorijalna jedinica za bonitiranje zemljišta je teritorija 
 Republike.
Član 44
Prema kulturi sva plodna zemljišta svrstavaju se u: njive, 
 vrtove, voćnjake, vinograde, livade, pašnjake, šume i trstike i močvare.
Svaka od kultura iz stava 1. ovog člana sa područja jednog 
 katastarskog sreza, može se, prema prirodnim i ekonomskim uslovima proizvodnje, 
 prilikom katastarskog klasiranja rasporediti u najviše osam klasa.
Površine koje se ne mogu koristiti u poljoprivredi i šumarstvu 
 uvršćuju se u neplodne.
Član 45
Ako se izmeni područje katastarskog sreza izvršiće se novo 
 katastarsko klasiranje zemljišta na području promenjenog dela, ili na celom 
 području katastarskog sreza, zavisno od obima izmena, konfiguracije terena i 
 drugih uslova.
Kada su izmene u području katastarskog sreza takve prirode 
 i obima da nije potrebno vršiti novo katastarsko klasiranje na celom području 
 katastarskog sreza, utvrđivanje novih katastarskih klasa, na promenjenom delu 
 područja, vrši se u okviru postojeće osnove za katastarsko klasiranje zemljišta 
 odnosno katastarskog sreza.
Član 46
Katastarsko klasiranje zemljišta vrši se na osnovu utvrđene 
 osnove klasiranja.
Osnovu klasiranja čine ugledna zemljišta na području katastarskog 
 sreza (dalje: sreska ugledna zemljišta), i to za svaku klasu postojećih kultura 
 zemljišta, kao i okviri klasa za svaku kulturu zemljišta za područje svake katastarske 
 opštine.
Osnovu klasiranja utvrđuje Republička geodetska uprava.
Član 47
Na osnovu i u okviru osnove za katastarsko klasiranje zemljišta 
 utvrđuju se opštinska ugledna zemljišta za svaku postojeću kulturu u klasu u 
 katastarskoj opštini, prema utvrđenim zemljištima za odnosni katastarski srez.
Član 48
Opštinska ugledna zemljišta utvrđuju se za svaku postojeću 
 kulturu i klasu u katastarskoj opštini, prema već utvrđenim sreskim uglednim 
 zemljištima u katastarskom srezu. Sreska ugledna zemljišta su istovremeno i 
 opštinska u katastarskoj opštini u kojoj se nalaze.
Utvrđivanje opštinskih uglednih zemljišta i katastarsko klasiranje 
 u katastarskoj opštini vrši komisija za katastarsko klasiranje zemljišta koja 
 se sastoji od tri člana i istog broja zamenika. Komisiju za katastarsko klasiranje 
 zemljišta obrazuje opštinski geodetski organ.
Komisiju sačinjavaju jedan diplomirani inženjer poljoprivrede 
 sa položenim stručnim ispitom predviđenim za radnike u organima uprave koji 
 rade na poslovima klasiranja i bonitiranja zemljišta i dva poljoprivredna proizvođača 
 koje biraju zborovi građana sa područja katastarske opštine za koju se vrši 
 klasiranje.
Član 49
Prema plodnosti sva zemljišta podobna za poljoprivrednu i šumsku 
 proizvodnju raspoređuju se u osam bonitetnih klasa, a u okviru svake bonitetne 
 klase može se utvrditi jedna ili više bonitetnih podklasa.
Osnovu za bonitiranje zemljišta čine ugledna zemljišta na teritoriji 
 Republike za svaku bonitetnu klasu odnosno bonitetnu podklasu.
Neplodne površine kao i trstici i močvare ne bonitiraju se.
Osnovu za bonitiranje i merila za raspoređivanje zemljišta 
 u bonitetne klase i podklase utvrđuje Republička geodetska uprava.
Član 50
Bonitiranje zemljišta vrši se istovremeno sa katastarskim klasiranjem.
Raspoređivanje zemljišta u bonitetne klase vrši poljoprivredni 
 stručnjak koga odredi Republička geodetska uprava.
Izuzetno od odredbe stava 1. ovog člana može se vršiti i samo 
 binitiranje zemljišta za područja na kojima je katastarsko klasiranje zemljišta 
 izvršeno.
v) Izlaganje na javni uvid podataka premera i katastarskog 
 klasiranja zemljišta
Član 51
Podaci premera svake katastarske opštine o površinama, kulturama, 
 korisnicima zemljišta, kao i podaci o katastarskom klasiranju zemljišta izlažu 
 se na javni uvid na području katastarske opštine.
Član 52
Poslove u vezi sa izlaganjem podataka premera i katastarskog 
 klasiranja zemljišta na javni uvid vrši komisija koju obrazuje opštinski geodetski 
 organ (dalje: komisija za izlaganje). Komisija se sastoji od tri člana i istog 
 broja zamenika.
Predsednik komisije odnosno njegov zamenik imenuje se iz reda 
 geodetskih stručnjaka sa položenim stručnim ispitom predviđenim za radnike organa 
 uprave geodetske struke. Dva člana komisije odnosno njihovi zamenici imenuju 
 se iz reda lica koja delegira mesna zajednica.
Član 53
Opštinski geodetski organ određuje, posebno za svaku katastarsku 
 opštinu, vreme i mesto izlaganja podataka premera i katastarskog klasiranja 
 zemljišta na javni uvid, i to objavljuje na uobičajeni način. Ovaj organ dužan 
 je da na području katastarske opštine obezbedi pogodne prostorije za ovu svrhu.
Član 54
Komisija za izlaganje dužna je da pismeno pozove korisnika 
 zemljišta i da svakom korisniku, koji se odazvao pozivu saopšti za njegovo zemljište, 
 usmeno i pismeno, podatke utvrđene premerom i katastarskim klasiranjem zemljišta.
Uredno pozvanom korisniku koji se nije odazvao pozivu, komisija 
 će, za njegovo zemljište, pismenim putem dostaviti podatke utvrđene premerom 
 i katastarskim klasiranjem zemljišta.
Član 55
Na podatke premera zainteresovano lice može staviti prigovor 
 u roku od osam dana od dana kada su mu ti podaci saopšteni.
Komisija iz člana 52. ovog zakona dužna je da razmotri prigovor 
 i ako nađe da je osnovan, izvršiće odgovarajuću promenu podataka utvrđenih premerom. 
 Izvršene promene potvrđuje podnosilac prigovora svojim potpisom na popisnom 
 listu podataka utvrđenih premerom.
Ako komisija ne uvaži prigovor, dužna je podnosiocu prigovora 
 izdati rešenje o odbijanju prigovora.
Član 56
Na podatke katastarskog klasiranja zemljišta i na rešenje o 
 odbijanju prigovora (član 55. stav 3) može se izjaviti žalba.
Po žalbi iz stava 1. ovog člana rešava nadležni organ međuopštinske 
 regionalne zajednice.
g) Izrada katastarskog operata
Član 57
Katastarski operat izrađuje se za svaku katastarsku opštinu 
 na osnovu podataka premera i katastarskog klasiranja zemljišta, a po završenom 
 izlaganju ovih podataka na javni uvid.
Izradu katastarskog operata Republička geodetska uprava može 
 ustupiti drugom organu ili organizaciji.
Član 58
Organ odnosno organizacija koja je izradila katastarski operat 
 dužna je da ga podnese Republičkoj geodetskoj upravi na predlog i potvrdu.
Ako Republička geodetska uprava utvrdi da je katastarski operat 
 izrađen u skladu sa važećim propisima, potvrdiće operat i dostaviće ga opštinskom 
 geodetskom organu na korišćenje. Sa katastarskim operatom dostavlja se i: prepis 
 zapisnika o opisu granica katastarske opštine, originalni podaci o snimanju 
 detalja i računanju površina, skice detalja, radni originali planova i karte, 
 prepis spiska uglednih zemljišta i prepis koordinata, nadmorskih visina (kota) 
 i opisa položaja tačaka trigonometrijske i nivelmanske mreže i veznih tačaka.
U rešenju kojim potvrđuje katastarski operat, Republička geodetska 
 uprava određuje i dan početka njegove primene.
III ODRŽAVANJE PREMERA I KATASTRA ZEMLJIŠTA
Član 59
Održavanje premera i katastra zemljišta obuhvata:
- praćenje i utvrđivanje nastalih promena na zemljištu koje 
 su od uticaja na podatke premera i katastra zemljišta;
- prenošenje na teren podataka iz urbanističkih planova i urbanističkih 
 projekata koji su od uticaja na podatke premera i katastra zemljišta;
- provođenje utvrđenih promena u elaboratu premera, planovima, 
 karti i katastarskom operatu; i
- obnavljanje belega stalnih geodetskih tačaka.
Utvrđivanje, obrada i provođenje promena vrši se sa tačnošću, 
 metodama i postupku koji su propisani za izvršenje premera i izradu katastra 
 zemljišta.
Član 60
U vršenju poslova održavanja premera i katastra zemljišta, 
 opštinski geodetski organ dužan je da otklanja sve utvrđene nedostatke i propuste 
 u snimanju detalja, geodetskom elaboratu, planovima, karti i u katastarskom 
 operatu.
Opštinski geodetski organ vrši obnovu dotrajalih delova ili 
 celog katastarskog operata i stara se o blagovremenoj izradi novih reprodukcija, 
 dotrajalih ili oštećenih radnih originala.
Kada opštinski geodetski organ tokom održavanja premera i katastra 
 zemljišta obnovi katastarski operat, dužan je da postupi na način predviđen 
 u članu 58. stav 1. ovog zakona.
Član 61
Korisnik zemljišta dužan je da opštinskom geodetskom organu 
 prijavi svaki promenu u posedovnom stanju, kulturi i izgradnji ili uklanjanju 
 građevinskih ili drugih objekata, kao i promenu koja je od uticaja na određivanje 
 klase, u roku od 30 dana od dana nastale promene.
Opštinski geodetski organ uzeće u postupak po službenoj dužnosti 
 promene iz stava 1. ovog člana za koje je saznao na drugi način.
Član 62
Kada se radi o izgradnji puteva, železničkih pruga, kanala, 
 zgrada ili drugih objekata u društvenoj svojini, a tom izgradnjom ili rekonstrukcijom 
 utiče se na podatke upisane u katastarskom operatu i planovima, organ ili organizacija 
 udruženog rada ili druga organizacija koja se stara o izgradnji ili održavanju 
 tih objekata, dužan je, po završenoj izgradnji ili rekonstrukciji uz prijavu 
 iz člana 61. stav 1. ovog zakona da opštinskom geodetskom organu podnese elaborat 
 premera na osnovu koga se nastale promene mogu uneti u planove i u katastarski 
 operat.
Član 63
Korisnik zemljišta na kojem su nastale promene, a za čije je 
 provođenje na planovima i u katastarskom operatu potrebno izvršiti novo snimanje, 
 dužan je da o svom trošku obeleži granice svog zemljišta vidnim i trajnim belegama.
Član 64
Prijave o promenama na zemljištu primljene do 31. avgusta za 
 čije rešenje je potrebno izvršiti uviđaj i premer na licu mesta, opštinski geodetski 
 organ dužan je da reši u tekućoj godini.
Prijave iz stava 1. ovog člana, primljene posle 31. avgusta, 
 mogu se rešiti i naredne godine.
Prilikom izvršenja radova po prijavama iz st. 1. i 2. ovog 
 člana opštinski geodetski organ izvršiće na terenu potreban uviđaj i premer 
 i u odnosu na promene koje nisu sadržane u prijavi, ako ih je na terenu ustanovio.
Član 65
Promene za koje je vršen uviđaj na licu mesta ili snimanje, 
 kao i promene po prijavama za koje nije potrebno vršiti uviđaj na licu mesta 
 ili snimanje, primljenim do 31. decembra tekuće godine, moraju se provesti na 
 planovima i u katastarskom operatu do 15. marta naredne godine.
Osnov za promenu korisnika zemljišta u katastarskom operatu 
 su pravosnažna odluka suda ili drugog nadležnog organa i ugovor overen kod suda, 
 ako sadrže podatke propisane u članu 12. ovog zakona.
Promena izvršena na zemljištu može se provesti u katastarskom 
 operatu samo na osnovu rešenja opštinskog geodetskog organa.
Dok se ne provedu promene u katastarskom operatu, uzima se 
 kao tačno stanje u katastarskom operatu.
Član 66
Promene koje nisu nastale u skladu sa važećim propisima ne 
 mogu se provesti na radnim originalima i u katastarskom operatu, ali se evidentiraju 
 na radnim originalima.
O promenama iz stava 1. ovog člana opštinski geodetski organ 
 obaveštava nadležni opštinski organ uprave.
Član 67
Najmanje svake desete godine opštinski geodetski organ dužan 
 je da na licu mesta proveri ispravnost registrovanog stanja na radnim originalima 
 i u katastarskom operatu.
Proveravanje na način iz stava 1. ovog člana može obuhvatiti 
 pojedine ili sve podatke premera i katastra zemljišta.
Sve promene ustanovljene prilikom proveravanja smatraju se 
 kao promene utvrđene po službenoj dužnosti.
IV OBNOVA PREMERA I KATASTRA ZEMLJIŠTA
Član 68
Obnova premera i katastra zemljišta obuhvata ponovno vršenje 
 premera, katastarsko klasiranje i bonitiranje zemljišta i izradu novog katastarskog 
 operata. Izuzetno, može se vršiti samo obnova katastarskog klasiranja i bonitiranja 
 zemljišta, ako ne postoji potreba za ponovnim premerom.
Obnova premera i katastra zemljišta vrši se kada se pojavi 
 znatno neslaganje između podataka premera i katastarskog operata i stanja na 
 terenu, koje se ne može otkloniti merama redovnog održavanja.
Obnova premera i katastra zemljišta obavezno se vrši pri sprovođenju 
 komasacije zemljišta na delovima katastarske opštine koji nisu uneti u komasacionu 
 masu.
Član 69
Odluku o obnovi premera i katastra zemljišta donosi Izvršno 
 veće Skupštine SR Srbije.
Član 70
Sredstva za obnovu premera i katastra zemljišta obezbeđuje 
 Republika.
Izuzetno od odredbe stava 1. ovog člana, sredstva za obnovu 
 premera i katastra zemljišta snosi opština:
a) ako je znatno neslaganje između podataka premera i katastarskog 
 operata sa stanjem na terenu nastalo zbog toga što opštinski geodetski organ 
 nije redovno ili uredno vršio održavanje premera i katastra zemljišta usled 
 čega je znatno smanjena mogućnost njihovog daljeg korišćenja, i
b) ako skupština opštine iz posebnih razloga zahteva obnovu 
 premera i katastra zemljišta.
Član 71
Rezultati obnove premera i katastra zemljišta izlažu se na 
 javni uvid na način i po postupku utvrđenim u čl. 51. do 56. ovog zakona.
V GEODETSKI RADOVI ZA POSEBNE POTREBE
Član 72
Geodetskim radovima za posebne potrebe, u smislu ovog zakona, 
 smatraju se radovi namenjeni dobijanju geodetskih podataka za urbanističke planove, 
 za hidrotehničke radove, za trasiranje puteva, železničkih pruga i kanala, za 
 eksproprijaciju zemljišta, za arondaciju zemljišta, za područja rudnih polja 
 i za šumske i poljoprivredne komplekse.
Radovi iz stava 1. ovog člana moraju se izvoditi tako da se 
 dobijeni podaci mogu koristiti za potrebe izrade, obnove ili održavanja premera 
 i katastra zemljišta.
Član 73
Organi, organizacije udruženog rada i druge organizacije mogu 
 za sopstvene potrebe obavljati radove iz člana 72. ovog zakona samo preko stručnog 
 lica koje ima najmanje srednju geodetsku školsku spremu i položeni stručni ispit 
 pred organom uprave i po programu propisanom za radnike geodetske struke u organima 
 uprave.
Organizacije udruženog rada mogu u okviru svoje delatnosti 
 obavljati geodetske radove iz člana 72. ako u pogledu opreme i kadrova ispunjavaju 
 uslove propisane u članu 87. ovog zakona.
Član 74
Organi, organizacije udruženog rada i druge organizacije, kada 
 vrše geodetske radove za posebne potrebe iz člana 72. stav 1. ovog zakona dužni 
 su da najmanje 15 dana ranije prijave početak ovih radova opštinskom geodetskom 
 organu one opštine na čijoj će se teritoriji ti radovi vršiti.
Prijava iz stava 1. ovog člana sadrži podatke o području na 
 kome će se vršiti geodetski radovi, o sadržini, načinu (metodu) i svrsi izvođenja 
 radova, kao i o datumu početka i predviđenom roku trajanja ovih radova.
Član 75
Ako područje na kome će se vršiti geodetski radovi za posebne 
 potrebe obuhvate delove teritorije dve ili više opština, prijava iz člana 74. 
 ovog zakona podnosi se opštinskom geodetskom organu one opštine čija teritorija 
 obuhvata najveći deo zemljišta na kome će se ovi radovi izvoditi.
Opštinski geodetski organ iz stava 1. ovog člana dužan je da 
 u roku od tri dana obavesti o prijemu prijave i njenoj sadržini opštinske geodetske 
 organe drugih opština na čijim će se teritorijama vršiti prijavljeni geodetski 
 radovi.
Član 76
O prijavama iz člana 74. ovog zakona na osnovu kojih treba 
 izvršiti osnovne geodetske radove (član 13. stav 1. tač. a) ovog zakona), opštinski 
 geodetski organ dužan je da bez odlaganja obavesti Republičku geodetsku upravu.
Član 77
Republička geodetska uprava odnosno opštinski geodetski organ 
 može, pre početka geodetskih radova za posebne potrebe, doneti rešenje o proširenju 
 obima i vrste radova sa ciljem da se dobijeni podaci koriste za premer i katastar 
 zemljišta i njihovo održavanje.
Žalba protiv rešenja opštinskog geodetskog organa ne odlaže 
 izvršenje rešenja.
Sredstva za prošireni obim i vrstu radova obezbeđuje društveno-politička 
 zajednica čiji je organ doneo rešenje iz stava 1. ovog člana.
Član 78
Nadležni geodetski organ dužan je da rešenje iz stava 1. člana 
 77. ovog zakona donese najdocnije u roku od 15 dana od prijema prijave o početku 
 geodetskih radova za posebne potrebe.
Član 79
Republička geodetska uprava odnosno opštinski geodetski organ 
 ima pravo nadzora nad radovima iz člana 72. stav 1. ovog zakona i ako nađe da 
 se radovi ne izvode u skladu sa važećim propisima, doneće rešenje kojim će naložiti 
 da se utvrđeni nedostaci u određenom roku otklone.
Ako organ odnosno organizacija koja vrši geodetske radove za 
 posebne potrebe ne postupi po rešenju iz stava 1. ovog člana, nadležni geodetski 
 organ može rešenjem obustaviti dalje izvođenje radova.
Žalba protiv rešenja iz stava 2. ovog člana koje donese opštinski 
 geodetski organ ne odlaže izvršenje rešenja.
Član 80
Organ odnosno organizacija koja vrši geodetske radove za posebne 
 potrebe dužan je da u roku od 30 dana po završetku ovih radova dostavi originale 
 planova odnosno karte, kao i ceo elaborat o izvršenom premeravanju opštinskom 
 geodetskom organu.
Opštinski geodetski organ dužan je da u roku od 30 dana od 
 prijema elaborata, pregleda i potvrdi planove, karte i druge delove elaborata 
 koji se odnose na izvršene geodetske radove iz člana 72. stav 1. ovog zakona, 
 a ako nađe da postoje nedostaci doneće rešenje kojim će naložiti da se u određenom 
 roku ti nedostaci otklone.
Ako se geodetski radovi za posebne potrebe odnose na radove 
 iz člana 13. stav 1. tačke a) ovog zakona, opštinski geodetski organ dostaviće 
 bez odlaganja elaborat o tim radovima sa svojim mišljenjem Republičkoj geodetskoj 
 upravi koja će postupiti na način propisan u stavu 2. ovog člana.
Izvođač radova, pošto postupi po rešenju iz stava 1. odnosno 
 3. ovog člana, dostavlja ispravljeni elaborat neposredno organu koji je odnosno 
 rešenje doneo.
Član 81
Elaborat, planovi i karte o geodetskim radovima iz člana 72. 
 ovog zakona ne mogu se koristiti dok ih ne potvrdi nadležni geodetski organ 
 na način propisan u članu 80. ovog zakona.
Član 82
Organ odnosno organizacija za čije su potrebe vršeni geodetski 
 radovi iz člana 72. stav 1. ovog zakona (dalje: investitor) dužan je da bez 
 naknade, preda nadležnom geodetskom organu originale planova i elaborat geodetskih 
 radova za posebne potrebe radi korišćenja za potrebe izrade, obnove i održavanje 
 premera i katastra zemljišta.
Investitori koji su predali podatke geodetskih radova za posebne 
 potrebe po odredbama stava 1. ovog člana, mogu te podatke koristiti za svoje 
 potrebe bez naknade.
Član 83
Po odredbama čl. 72. do 82. ovog zakona postupaju i organizacije 
 udruženog rada iz člana 8. stav 1. ovog zakona kada vrše geodetske radove za 
 posebne potrebe.
Va NAKNADA ZA KORIŠĆENJE PODATAKA U OBLASTI PREMERA 
 I KATASTRA ZEMLJIŠTA
Član 83a
Organi društveno-političkih zajednica, organizacije udruženog 
 rada, samoupravne interesne zajednice i druge samoupravne organizacije i zajednice, 
 udruženja građana i građani (korisnici) plaćaju naknadu za korišćenje reprodukcije, 
 izvoda i prepisa odnosno kopija podataka o premeru i katastru zemljišta, podataka 
 za izradu državne karte i drugih podataka, koji se vode kod Republičke geodetske 
 uprave, organa uprave grada Beograda nadležnog za geodetske poslove i opštinskih 
 organa uprave nadležnih za geodetske poslove.
Naknada iz stava 1. ovog člana ne plaća se ako je za odnosnu 
 uslugu predviđeno plaćanje administrativne takse ili je posebnim propisom određeno 
 da se usluga vrši po službenoj dužnosti.
Član 83b
Naknada za korišćenje podataka iz člana 83a ovog zakona koji 
 se vode kod Republičke geodetske uprave zavisi od visine troškova njihove izrade, 
 broja mogućih korisnika, sadržine i obima podataka kao i od stepena njihove 
 upotrebljivosti.
Cenovnik o visini naknade iz stava 1. ovog člana donosi Republička 
 geodetska uprava.
Za korišćenje podataka koji se vode kod organa nadležnog za 
 geodetske poslove grada Beograda, odnosno opštine, cenovnik o visini naknade 
 može da propiše nadležni organ grada Beograda, odnosno opštine.
Član 83v
Sredstva koja se ostvare od naknade iz člana 83b stav 1. ovog 
 zakona prihod su Republike i koriste se za vršenje premera i katastra zemljišta 
 prema godišnjem programu radova (član 7. stav 2).
VI NADLEŽNOSTI I ODNOSI
Član 84
Republička geodetska uprava ima pravo da stavi van upotrebe 
 radni original i katastarski operat, ako utvrdi da u njima postoje znatni nedostaci, 
 dok se oni ne otklone.
Član 85
Republička geodetska uprava donosi propise o tehničkim normativima 
 i metodama i načinu rada koji se primenjuju pri izradi premera i katastra zemljišta 
 i njihovom održavanju, kao i u vezi sa izvođenjem geodetskih radova za posebne 
 potrebe.
Član 86
Organ međuopštinske regionalne zajednice rešava po žalbama 
 protivu rešenja opštinskog geodetskog organa ili drugo nadležnog opštinskog 
 organa donetog u prvom stepenu u upravnim stvarima iz oblasti premera i katastra 
 zemljišta, kao i u upravnim stvarima za koje je opštinski geodetski organ posebnim 
 zakonom ovlašćen da rešava u prvom stepenu.
VII GEODETSKE ORGANIZACIJE UDRUŽENOG RADA
Član 87
Geodetska organizacija iz člana 8. stav 1. ovog zakona ne može 
 izvoditi niti joj se mogu ustupiti geodetski radovi ako ne ispunjava sledeće 
 uslove:
- da ima obezbeđenu odgovarajuću opremu, i
- da ima najmanje osam radnika geodetske struke sa stručnim 
 ispitom položenim pred organom uprave i po programu propisanom za radnike te 
 struke u organima uprave, od kojih najmanje jedan diplomirani geodetski inženjer 
 i jedan geodetski inženjer.
Republička geodetska uprava utvrđuje da li su ispunjeni uslovi 
 iz stava 1. ovog člana.
Član 88
U upravljanju poslovima od posebnog društvenog interesa u geodetskoj 
 organizaciji učestvuju i predstavnici društvene zajednice.
Sastav i broj predstavnika društvene zajednice utvrđuje se 
 statutom geodetske organizacije.
Član 89
Skupština opštine daje saglasnost:
1) na odredbe statuta i samoupravnog sporazuma o udruživanju 
 u geodetsku organizaciju, koje su od značaja za ostvarivanje posebnog društvenog 
 interesa u obavljanju delatnosti organizacije i na odredbe statuta koje se odnose 
 na sastav i broj predstavnika društvene zajednice u upravljanju geodetskom organizacijom,
2) na odredbe statuta odnosno samoupravnog sporazuma kojima 
 se uređuje način odlučivanja o pitanjima od posebnog društvenog interesa u geodetskoj 
 organizaciji, i
3) na odluku o imenovanju i razrešenju inokosnog poslovodnog 
 organa geodetske organizacije.
Ako je osnivač geodetske organizacije Republika ili Grad Beograd, 
 saglasnost iz tač. 1. i 2. stav 1. ovog člana daje Skupština Socijalističke 
 Republike Srbije odnosno Skupština grada Beograda, a saglasnost iz tačke 3. 
 stava 1. ovog zakona daje Izvršno veće Skupštine SR Srbije odnosno Skupština 
 grada Beograda, ili organ koga ona odredi.
Član 90
Geodetska organizacija kojoj su ustupljeni radovi na izvršenju 
 premera i izradi katastra zemljišta dužna je, kad radove završi, da preda Republičkoj 
 geodetskoj upravi originale planova i karte sa celokupnim geodetskim elaboratom, 
 katastarskim operatom i prikupljenim i obrađenim podacima katastarskog klasiranja 
 i bonitiranja zemljišta.
Član 91
Republička geodetska uprava ima prema geodetskoj organizaciji 
 koja izvodi radove na izvršenju premera i izradi katastra zemljišta, sledeća 
 prava i dužnosti:
1) da vrši nadzor nad radovima na izvršenju premera i izradi 
 katastra zemljišta;
2) da obustavi dalji rad na izvršavanju premera i izradi katastra 
 zemljišta, ako geodetska organizacija, kojoj su ti radovi ustupljeni, u određenom 
 roku ne otkloni uočene nedostatke; i
3) da zabrani korišćenje podataka premera i katastra zemljišta, 
 koji su rezultat nepravilno izvršenih radova na terenu.
Prava i dužnosti iz stava 1. ovog člana ima opštinski geodetski 
 organ prema geodetskoj organizaciji kojoj je ustupio radove i poslove na održavanju 
 premera i katastra zemljišta.
VIII KAZNENE ODREDBE
Član 92
Organizacija udruženog rada i druga organizacija kazniće se 
 za prekršaj novčanom kaznom od 10.000 do 150.000 dinara:
1. ako prepis, kopiju ili koji drugi podatak premera i katastra 
 zemljišta ustupi drugom organu ili organizaciji udruženog rada bez saglasnosti 
 geodetskog organa nadležnog za izdavanje podataka (član 10. stav 4);
2. ako u poslovima u vezi sa nepokretnostima za koje su potrebni 
 merni i opisni podaci ne koristi podatke premera i katastra zemljišta (član 
 12. stav 2);
3. ako potvrdi plan, kartu ili geodetski elaborat koji nije 
 izrađen prema važećim propisima (član 25. stav 1);
4. ako ne obeleži granice zemljišta i objekata odnosno ne dozvoli 
 pristup na zemljište i objekat ili ne dopusti postavljanje belega i znakova 
 (član 27. st. 1. i 4);
5. ako uništi, ošteti, pomeri ili izmesti belegu ili oznaku 
 odnosno ako o uništenju, oštećenju, pomeranju ili izmeštanju ne obavesti opštinski 
 geodetski organ (član 30. st. 1. i 2);
6. ako u propisanom roku ne izvesti opštinski geodetski organ 
 o izvođenju građevinskih ili drugih radova koji mogu oštetiti ili uništiti belegu 
 ili smanjiti mogućnost njenog korišćenja (član 31. stav 1);
7. ako u propisanom roku ne prijavi opštinskom geodetskom organu 
 nastalu promenu na zemljištu ili objektu (član 61. stav 1);
8. ako opštinskom geodetskom organu ne podnese elaborat premera 
 posle završene izgradnje ili rekonstrukcije objekta (član 62);
9. ako vidnim i trajnim belegama ne obeleži granice svog zemljišta 
 na kojem su nastale promene (član 63);
10. ako geodetske radove za posebne potrebe ne izvodi tako 
 da se dobijeni podaci mogu koristiti za potrebe izrade, obnove, ili održavanja 
 premera i katastra zemljišta (član 72. stav 2);
11. ako radove za sopstvene potrebe obavlja bez stručnog lica 
 (član 73. stav 1);
12. ako u okviru svoje delatnosti obavlja geodetske radove 
 za posebne potrebe bez odgovarajuće opreme ili kadrova (član 73. stav 2);
13. ako opštinskom geodetskom organu u propisanom roku ne prijavi 
 početak geodetskih radova za posebne potrebe (član 74. stav 1);
14. ako opštinskom geodetskom organu u propisanom roku po završetku 
 geodetskih radova za posebne potrebe ne dostavi originale planova, karte i ceo 
 elaborat po izvršenim radovima, ili ne otkloni utvrđene nedostatke, ili ne dostavi 
 ispravljeni elaborat (član 80. st. 1, 2. i 4);
15. ako plan, kartu ili drugi podatak o geodetskim radovima 
 za posebne potrebe koristi pre nego što ih je potvrdio nadležni geodetski organ 
 (član 81);
16. ako nadležnom geodetskom organu ne preda originale planova 
 i elaborata o geodetskim radovima za posebne potrebe (član 82. stav 1);
17. ako izvodi radove ili ustupi radove protivno uslovima iz 
 člana 87. ovog zakona;
18. ako po završenim radovima na izvršenju premera i izradi 
 katastra zemljišta ne preda Republičkoj geodetskoj upravi originale planova 
 i karte sa celokupnom dokumentacijom (član 90);
19. ako ne postupi po rešenju Republičke geodetske uprave odnosno 
 opštinskog geodetskog organa (član 91. stav 1. tač. 2. i 3. i stav 2).
Za prekršaj iz prethodnog stava kazniće se i odgovorno lice 
 u organizaciji udruženog rada i drugoj organizaciji, novčanom kaznom do 15.000 
 dinara.
Član 93
Građanin - korisnik zemljišta kazniće se za prekršaj novčanom 
 kaznom od 1.000 do 10.000 dinara:
1. ako ne obeleži granice zemljišta i objekata odnosno ne dozvoli 
 pristup na zemljište i objekat ili ne dopusti postavljanje belega i znakova 
 (član 27. st. 1. i 4);
2. ako uništi, ošteti, pomeri ili izmesti belegu ili oznaku 
 odnosno ako po uništenju, oštećenju, pomeranju ili izmeštanju ne obavesti opštinski 
 geodetski organ (član 30. st. 1. i 2);
3. ako u propisanom roku ne prijavi opštinskom geodetskom organu 
 nastalu promenu na zemljištu ili objektu (član 61. stav 1);
4. ako vidnim i trajnim belegama ne obeleži granice svog zemljišta 
 na kojem su nastale promene (član 63).
IX PRELAZNE I ZAVRŠNE ODREDBE
Član 94
Granice i nazivi postojećih katastarskih opština i katastarskih 
 srezova obrazovani po dosadašnjim propisima ostaju na snazi i mogu se menjati 
 samo na način i po postupku predviđenim u ovom zakonu.
Član 95
Do izvršenja premera i katastra zemljišta po odredbama ovog 
 zakona na područjima na kojima je izvršen premer i izrađen katastar zemljišta 
 na osnovu ranijih propisa kao i na područjima na kojima je izvršen popisni katastar 
 zemljišta koristiće se postojeći premer i katastar zemljišta odnosno popisni 
 katastar zemljišta.
Član 96
Republička geodetska uprava dužna je da okonča sve predmete 
 drugostepenog upravnog postupka koje primi do dana stupanja na snagu ovog zakona.
Član 97
Republička geodetska uprava doneće propise iz člana 85. ovog 
 zakona u roku od dve godine od njegovog stupanja na snagu.
Do donošenja propisa iz stav 1. ovog člana primenjivaće se 
 odgovarajući propisi doneti pre stupanja na snagu ovog zakona.
Član 98
Geodetske organizacije dužne su da svoju organizaciju i način 
 rada usaglase sa odredbama ovog zakona najdocnije u roku od dve godine od dana 
 stupanja na snagu ovog zakona.
Član 99
Danom stupanja na snagu ovog zakona prestaje da važi Zakon 
 o premeru i katastru zemljišta ("Službeni glasnik SRS", broj 51/71) 
 i odredba člana 18. stav 2. Zakona o poveravanju međuopštinskim regionalnim 
 zajednicama vršenja određenih prava i dužnosti Republike ("Službeni glasnik 
 SRS", broj 42/75) ukoliko se odnosi na geodetske poslove.
Član 100
Ovaj zakon stupa na snagu osmog dana od dana objavljivanja 
 u "Službenom glasniku Socijalističke Republike Srbije".
Samostalni članovi Zakona o izmenama i dopunama
Zakona o premeru i katastru zemljišta
("Sl. glasnik SRS", br. 27/77)
Član 4
Danom stupanja na snagu ovog zakona prestaje da važi Zakon 
 o naknadama za izvršenje usluga i korišćenje podataka u oblasti premera i katastra 
 zemljišta ("Službeni glasnik SRS", broj 18/70).
Republička geodetska uprava doneće u roku od godinu dana od 
 dana stupanja na snagu ovog zakona cenovnik o visini naknada za izvršenje usluga 
 i korišćenje podataka u oblasti premera i katastra zemljišta.
Cenovnik o visini naknada za izvršenje usluga i korišćenje 
 podataka u oblasti premera i katastra zemljišta ("Službeni glasnik SRS", 
 broj 46/70) ostaje na snazi dok Republička geodetska uprava ne donese cenovnik 
 na osnovu ovlašćenja iz stava 2. ovog člana.
Član 5
Ovaj zakon stupa na snagu osmog dana od dana objavljivanja 
 u "Službenom glasniku Socijalističke Republike Srbije".