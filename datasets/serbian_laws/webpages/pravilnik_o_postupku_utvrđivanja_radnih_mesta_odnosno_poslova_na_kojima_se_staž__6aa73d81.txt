Title: PRAVILNIKO POSTUPKU UTVRĐIVANJA RADNIH MESTA, ODNOSNO 
 POSLOVA NA KOJIMA SE STAŽ OSIGURANJA RAČUNA SA UVEĆANIM TRAJANJEM
URL: https://www.paragraf.rs/propisi/pravilnik-o-postupku-utvrdjivanja-radnih-mesta-poslova-staz-sa-uvecanim-trajanjem.html
Extracted: 2025-07-06T23:12:52.991018
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O POSTUPKU UTVRĐIVANJA RADNIH MESTA, ODNOSNO 
 POSLOVA NA KOJIMA SE STAŽ OSIGURANJA RAČUNA SA UVEĆANIM TRAJANJEM
("Sl. glasnik RS", br. 68/2004)
Član 1
Ovim pravilnikom uređuje se postupak utvrđivanja radnih mesta, 
 odnosno poslova (u daljem tekstu: poslovi) na kojima se staž osiguranja računa 
 s uvećanim trajanjem, sa stepenom uvećanja i druga pitanja od značaja za njihovo 
 utvrđivanje.
Član 2
Postupak iz člana 1 ovog pravilnika se, u skladu sa članom 
 9 stav 1 Pravilnika o radnim mestima, odnosno poslovima na kojima se staž osiguranja 
 računa sa uvećanim trajanjem (u daljem tekstu: Pravilnik) pokreće na zahtev 
 osiguranika, odnosno lica koje je ranije imalo status osiguranika samostalnih 
 delatnosti (u daljem tekstu: podnosilac zahteva).
Postupak iz stava 1 ovog člana može pokrenuti fond po službenoj 
 dužnosti ili na inicijativu profesionalnog udruženja, saveza, unije ili druge 
 asocijacije osiguranika samostalnih delatnosti.
Član 3
Zahtev za pokretanje postupka iz člana 2 stav 1 ovog pravilnika 
 se podnosi Republičkom fondu za penzijsko i invalidsko osiguranje samostalnih 
 delatnosti (u daljem tekstu: Fond).
U zahtevu se navodi:
- naziv posla čije se utvrđivanje kao posla na kome se staž 
 osiguranja računa sa uvećanim trajanjem traži, uz navođenje i naziva posla i 
 delatnosti iz člana 2 Pravilnika, odnosno iz propisa koji su bili na snazi do 
 dana njegovog stupanja na snagu, i
- podatak o tome da li je taj posao ranije utvrđen kao posao 
 na kome se staž osiguranja računa sa uvećanim trajanjem.
Uz zahtev se podnosi:
- dokaz o registraciji i vrsti delatnosti;
- kopija zapisnika o ranije izvršenom utvrđivanju poslova na 
 kojima se staž osiguranja računa sa uvećanim trajanjem, ukoliko je utvrđivanje 
 ranije izvršeno, i
- drugi relevantni dokazi.
Član 4
Komisiju za utvrđivanje poslova na kojima se staž osiguranja 
 računa s uvećanim trajanjem (u daljem tekstu: Komisija), u sastavu od tri člana, 
 imenuje direktor Fonda.
Komisiju čine predstavnik Fonda, predstavnik organizacije registrovane 
 za obavljanje delatnosti iz oblasti bezbednosti i zdravlja na radu (u daljem 
 tekstu: stručna organizacija) i podnosilac zahteva, odnosno predstavnik profesionalnog 
 udruženja, saveza, unije ili druge asocijacije osiguranika samostalnih delatnosti.
Član 5
Član Komisije - predstavnik Fonda imenuje se iz reda zaposlenih 
 u Fondu koji rade na poslovima sprovođenja penzijskog i invalidskog osiguranja.
Član Komisije - predstavnik stručne organizacije imenuje se 
 na predlog te organizacije, pri čemu ona vodi računa o njegovom profilu stručnosti 
 u zavisnosti od vrste delatnosti podnosioca zahteva.
Član Komisije - predstavnik profesionalnog udruženja, saveza, 
 unije ili druge asocijacije osiguranika samostalnih delatnosti se imenuje na 
 njihov predlog.
Član 6
Po prijemu zahteva iz člana 2 stav 1 ovog pravilnika, stručna 
 služba Fonda ocenjuje njegovu urednost i osnovanost.
Nakon pokretanja postupka iz člana 2 ovog pravilnika, Fond 
 angažuje stručnu organizaciju za izradu analize koja služi za utvrđivanje konkretnih 
 poslova na kojima se staž osiguranja računa sa uvećanim trajanjem.
Analiza iz stava 2 ovog člana obavezno sadrži:
- naziv i opis konkretnog posla koji se utvrđuje kao posao 
 na kome se staž osiguranja računa sa uvećanim trajanjem;
- relevantne podatke i činjenice u vezi sa tim poslom, i
- mišljenje sa obrazloženjem.
Član 7
Komisija sačinjava zapisnik o utvrđivanju poslova na kojima 
 se staž osiguranja računa sa uvećanim trajanjem (u daljem tekstu: zapisnik), 
 na osnovu:
- analize iz člana 6 ovog pravilnika;
- stručne dokumentacije koja je služila kao osnov da se taj 
 posao utvrdi kao posao na kome se staž osiguranja računa sa uvećanim trajanjem 
 u članu 2 Pravilnika, odnosno u propisima koji su bili na snazi do dana njegovog 
 stupanja na snagu;
- drugih relevantnih dokaza, i
- neposrednog uvida.
Član 8
Zapisnik sadrži:
- naziv posla sa stepenom uvećanja staža osiguranja prema članu 
 2 Pravilnika, odnosno prema propisima koji su bili na snazi do dana njegovog 
 stupanja na snagu, uz navođenje tih propisa i perioda u kojima je važio taj 
 naziv, odnosno naziv posla koji se ne utvrđuje kao posao na kome se staž osiguranja 
 računa sa uvećanim trajanjem, i
- obrazloženje.
Član 9
Zapisnik potpisuju svi članovi Komisije.
Ukoliko predstavnik Fonda ili podnosilac zahteva, odnosno predstavnik 
 profesionalnog udruženja, saveza, unije ili druge asocijacije osiguranika samostalnih 
 delatnosti ne potpiše zapisnik, dužan je da navede razloge zbog čega to ne čini.
Nepotpisivanje zapisnika se smatra davanjem primedbe iz člana 
 10 Pravilnika.
Po jedan primerak zapisnika se dostavlja, odnosno zadržavaju 
 ga Fond, podnosilac zahteva, odnosno profesionalno udruženje, savez, unija ili 
 druga asocijacija osiguranika samostalnih delatnosti i stručna organizacija.
Član 10
Primedbe na zapisnik, u skladu sa članom 10 Pravilnika, mogu 
 dati predstavnik Fonda i podnosilac zahteva, odnosno predstavnik profesionalnog 
 udruženja, saveza, unije ili druge asocijacije osiguranika samostalnih delatnosti.
Odluku o primedbama iz stava 1 ovog člana donosi direktor Fonda 
 u roku od 30 dana od dana njihovog dostavljanja.
Primerak odluke iz stava 2 ovog člana se dostavlja podnosiocu 
 zahteva, odnosno profesionalnom udruženju, savezu, uniji ili drugoj asocijaciji 
 osiguranika samostalnih delatnosti i stručnoj organizaciji.
Član 11
Troškovi rada u Komisiji podnosioca zahteva padaju na njegov 
 teret, predstavnika profesionalnog udruženja, saveza, unije ili druge asocijacije 
 osiguranika samostalnih delatnosti na njen teret, predstavnika Fonda na teret 
 Fonda, a predstavnika stručne organizacije su uračunati u naknadu za izvršenje 
 poslova izrade analize iz člana 6 stav 2 ovog pravilnika.
Član 12
Naknada za izradu analize za utvrđivanje poslova na kojima 
 se staž osiguranja računa sa uvećanim trajanjem iz člana 6 stav 2 ovog pravilnika 
 utvrđuje se sporazumno između Fonda i stručne organizacije.
Visina naknade iz stava 1 ovog člana zavisi od broja poslova 
 utvrđenih u članu 2 Pravilnika, odnosno u propisima koji su bili na snazi do 
 dana njegovog stupanja na snagu, obuhvaćenih analizom.
Član 13
Ovaj pravilnik stupa na snagu osmog dana od dana objavljivanja 
 u "Službenom glasniku Republike Srbije".