Title: ZAKONO POSEBNIM USLOVIMA PRODAJE ODREĐENIH NEPOKRETNOSTI 
 U DRŽAVNOJ SVOJINI
URL: https://www.paragraf.rs/propisi/zakon-o-posebnim-uslovima-prodaje-odredjenih-nepokretnosti-drzavna-svojina.html
Extracted: 2025-07-06T23:19:32.450862
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O POSEBNIM USLOVIMA PRODAJE ODREĐENIH NEPOKRETNOSTI 
 U DRŽAVNOJ SVOJINI
("Sl. glasnik RS", br. 54/99)
Član 1
Ovim zakonom uređuju se uslovi prodaje određenih nepokretnosti 
 u svojini Republike Srbije.
Član 2
Predmet prodaje, pod uslovima propisanim ovim zakonom, jesu 
 poslovne zgrade i poslovne prostorije u svojini Republike Srbije, čiji je 
 korisnik, u smislu Zakona o sredstvima u svojini Republike Srbije ("Službeni 
 glasnik RS", br. 53/95, 3/96, 54/96 i 32/97 - u daljem tekstu: Zakon), 
 Republika Srbija, autonomna pokrajina, grad Beograd, grad ili opština, a koje 
 u skladu sa Zakonom, nisu u funkciji ostvarivanja nadležnosti državnih organa 
 i organizacija, organa i organizacija teritorijalne autonomije i lokalne samouprave 
 (u daljem tekstu: poslovni prostor), ako ovim zakonom nije drukčije određeno.
Član 3
Ne može se prodati pod uslovima propisanim ovim zakonom poslovni 
 prostor:
1) koji je pripadao zadužbini, odnosno koji je predmet legata;
2) licu koje poslovni prostor koristi po osnovu ugovora o 
 podzakupu, ugovora o poslovno tehničkoj saradnji ili po drugom sličnom osnovu.
Član 4
Sredstva ostvarena od prodaje poslovnog prostora uplaćuju 
 se na poseban račun Republike i koriste za finansiranje programa obnove zemlje 
 i programa obnove komunalne i ostale infrastrukture, koje donosi ili na koje 
 saglasnost daje Vlada Republike Srbije.
Član 5
Pravo na kupovinu poslovnog prostora, pod uslovima određenim 
 ovim zakonom, ima pravno i fizičko lice koje u skladu sa Zakonom koristi poslovni 
 prostor po osnovu zakupa (u daljem tekstu: zakupac).
Član 6
Poslovni prostor prodaje se po ceni koja za grad Beograd 
 po kvadratnom metru u novim dinarima iznosi:
1) za ekstra zonu 60.360,00
2) za prvu zonu 48.474,00
3) za drugu zonu 36.381,00
4) za treću i ostale zone 24.288,00
Cena poslovnog prostora u drugim gradovima i opštinama utvrđuje 
 se tako što se cena iz stava 1 ovog člana množi koeficijentom koji izražava 
 odnos društvenog proizvoda po stanovniku za grad odnosno opštinu u odnosu 
 na društveni proizvod po stanovniku za grad Beograd, s tim što tako utvrđena 
 cena ne može biti veća od cene utvrđene za grad Beograd.
Koeficijent iz stava 2 ovog člana utvrđuje se na osnovu podataka 
 republičkog organa nadležnog za poslove statistike o veličini društvenog proizvoda 
 i procenjenom broju stanovnika za grad i opštinu, za poslednju godinu za koju 
 se sa tim podacima raspolaže.
U postupku utvrđivanja cene poslovnog prostora iz stava 2 
 ovog člana, poslovni prostor u gradu i opštini razvrstava se analogno zoniranju 
 za grad Beograd, za grad i opštinu u kojima je zoniranje izvršeno, a u slučaju 
 da aktom jedinice lokalne samouprave donetim do 1. septembra 1999. godine 
 zoniranje nije izvršeno, primenjuje se cena od 42.375,00 novih dinara za kvadratni 
 metar.
Član 7
Poslovni prostor može se prodati zakupcu pod uslovom da cenu 
 iz člana 6 ovog zakona isplati u roku od 30 dana od dana zaključenja ugovora 
 o prodaji poslovnog prostora.
Dugoročnom zakupcu koji je unapred uplatio ukupno ugovorenu 
 zakupninu, uplaćeni iznos, za vreme koje je preostalo, uračunaće se u valorizovanom 
 iznosu, kao isplaćeni deo prodajne cene poslovnog prostora.
Dugoročni zakup, u smislu ovog zakona, jeste zakup koji je 
 ugovoren na vreme duže od pet godina.
Član 8
Zahtev za kupovinu poslovnog prostora može se podneti u roku 
 od 30 dana od dana stupanja na snagu ovog zakona.
Zahtev iz stava 1 ovog člana podnosi se Republičkoj direkciji 
 za imovinu Republike Srbije (u daljem tekstu: Direkcija).
Uz zahtev iz stava 2 ovog člana zakupac podnosi:
1) pravno valjanu ispravu na osnovu koje koristi poslovni 
 prostor;
2) dokaz da je do dana podnošenja zahteva izmirio obaveze 
 po osnovu zakupa za taj poslovni prostor.
Član 9
Direkcija je dužna da u roku od deset dana od dana prijema 
 zahteva obavesti zakupca da li ispunjava uslove propisane ovim zakonom i o 
 datumu zaključivanja ugovora o prodaji poslovnog prostora, u slučaju ispunjenosti 
 tih uslova.
Ugovor o prodaji poslovnog prostora, u skladu sa ovim zakonom, 
 u ime Republike Srbije, zaključuje direktor Direkcije ili lice u Direkciji 
 koje on ovlasti.
Ugovor iz stava 2 ovog člana Direkcija dostavlja Republičkom 
 javnom pravobranilaštvu radi evidencije, u roku od deset dana od dana zaključenja.
Član 10
Društveno preduzeće koje nije završilo proces svojinske transformacije 
 po Zakonu o svojinskoj transformaciji ("Službeni glasnik RS", broj 
 32/97), može u roku i pod uslovima propisanim ovim zakonom, prodati poslovni 
 prostor u društvenoj svojini zakupcu, o čemu odluku donosi organ upravljanja 
 društvenog preduzeća.
Član 11
Vlada Republike Srbije donosi bliže propise o izvršenju ovog 
 zakona.
Član 12
Ovaj zakon stupa na snagu osmog dana od dana objavljivanja 
 u "Službenom glasniku Republike Srbije".