Title: UREDBAO USLOVIMA, NAČINU DODELE I KORIŠĆENJA SREDSTAVA PODSTICAJA ZA RAZVOJ I UNAPREĐENJE RURALNOG TURIZMA I UGOSTITELJSTVA NA TERITORIJI REPUBLIKE SRBIJE
URL: https://www.paragraf.rs/propisi/uredba-o-sredstvima-podsticaja-za-razvoj-i-unapredjenje-ruralnog-turizma-i-ugostiteljstva.html
Extracted: 2025-07-06T23:17:39.326615
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O USLOVIMA, NAČINU DODELE I KORIŠĆENJA SREDSTAVA PODSTICAJA ZA RAZVOJ I UNAPREĐENJE RURALNOG TURIZMA I UGOSTITELJSTVA NA TERITORIJI REPUBLIKE SRBIJE
("Sl. glasnik RS", br. 13/2025)
Član 1
Ovom uredbom utvrđuju se uslovi, način dodele i korišćenja sredstava podsticaja za razvoj i unapređenje ruralnog turizma i ugostiteljstva na teritoriji Republike Srbije (u daljem tekstu: sredstva podsticaja).
Član 2
Cilj ove uredbe je povećanje turističkog prometa kroz razvoj ruralnog turizma, što će doprineti podsticanju ravnomernijeg regionalnog i lokalnog razvoja, uz očuvanje prirodne sredine i lokalne kulture, tradicije i običaja.
Razvoj ruralnog turizma će uticati i na opšti cilj kreiranja novih radnih mesta, ali i očuvanje postojećih, podsticanja razvoja poljoprivrede, kao primarne delatnosti na selu i poboljšanja turističke infrastrukture i suprastrukture.
Član 3
Pravo na dodelu sredstava podsticaja može da ostvari:
1) privredno društvo, drugo pravno lice ili preduzetnik, koji obavlja ugostiteljsku delatnost u ugostiteljskom objektu za smeštaj, koji se nalazi na ruralnom području, vrste salaš, etno kuća ili seosko turističko domaćinstvo i koji objekat je u toj vrsti, na dan podnošenja zahteva za ostvarivanje prava na sredstva podsticaja (u daljem tekstu: Zahtev), evidentiran u sistemu e-Turista;
2) fizičko lice, koje obavlja ugostiteljsku delatnost u objektu seoskog turističkog domaćinstva i koji objekat je u toj vrsti, na dan podnošenja Zahteva, evidentiran u sistemu e-Turista.
Lice iz stava 1. ovog člana (u daljem tekstu: Korisnik) dužno je da u salašu, etno kući ili seoskom turističkom domaćinstvu (u daljem tekstu: ugostiteljski objekat) ugostiteljsku delatnost obavlja na način i pod uslovima propisanim Zakonom o ugostiteljstvu ("Službeni glasnik RS", broj 17/19).
Ruralno područje, u smislu ove uredbe, je mirno prirodno okruženje, gde turisti mogu da ostvare pasivan odmor, ali i aktivnosti kao što su šetnja, planinarenje, splavarenje, lov ili ribolov i sl, kao i druge aktivnosti prilagođene sadržajima koje ugostitelj nudi. Ruralno područje ne sadrži urbane elemente (višespratne stambene ili poslovne zgrade, guste saobraćajnice i sl.), bez obzira na namenu tog prostora opredeljenu planskim dokumentima.
Mere podsticaja sprovodi ministarstvo nadležno za poslove turizma (u daljem tekstu: Ministarstvo).
Član 4
Korisnik ostvaruje pravo na dodelu sredstava podsticaja za projekat, kojim se u ugostiteljskom objektu, sa pratećim objektima ili sadržajima, unapređuje ugostiteljska ponuda (u daljem tekstu: Projekat), koji može da se sastoji od jedne ili više sledećih aktivnosti:
1) izgradnja novih u sastavu postojećeg ugostiteljskog objekta, kao i dogradnja postojećih ugostiteljskih objekata i pratećih objekata;
2) kupovina manjih montažnih objekata namenjenih smeštaju korisnika usluga, koji će sa ugostiteljskim objektom činiti funkcionalnu celinu;
3) rekonstrukcija, sanacija, adaptacija ili drugi radovi, kao i investiciono i tekuće održavanje ugostiteljskog objekta i pratećih objekata i sadržaja;
4) parterno uređenje dvorišta i uređenje i nabavka dvorišnog mobilijara;
5) opremanje ugostiteljskog objekta i pratećih sadržaja radi unapređenja ugostiteljske ponude u delu ispunjenja višeg nivoa propisanih standarda za kategorizaciju;
6) opremanje ugostiteljskog objekta sa ciljem proširenja smeštajnih kapaciteta;
7) uređenje prostora i nabavka potrebne opreme u okviru seoskog turističkog domaćinstva za pružanje ugostiteljske usluge smeštaja na otvorenom u privremeno postavljenoj opremi za kampovanje.
Korisnik, po osnovu ove uredbe, može da ostvari pravo na dodelu sredstava podsticaja za jedan Projekat.
Korisnik, po osnovu ove uredbe, može da ostvari pravo na dodelu sredstava podsticaja ako za iste radove, odnosno opremu iz Projekta nije po drugom osnovu koristio podsticajna sredstva (subvencije, donacije i dr.), niti je u toku drugi postupak dodele sredstava.
Za građevinske i druge radove, odnosno održavanje ugostiteljskog objekta Korisnik obezbeđuje građevinsku dozvolu i/ili drugo rešenje, kojim se odobrava izvođenje predmetnih radova, u skladu sa propisima kojima se uređuje oblast planiranja i izgradnje.
Dokumentaciju iz stava 4. ovog člana Korisnik obezbeđuje najkasnije u roku ne dužem od pet meseci, računajući od dana zaključenja ugovora o dodeli sredstava podsticaja.
Korisniku koji je ispunio uslove iz st. 4. i 5. ovog člana, Ministarstvo uplaćuje odobrena sredstva podsticaja.
Krajnji rok za realizaciju Projekta je 12 meseci, računajući od dana uplate sredstava podsticaja.
Korisnik kome su tokom 2024. godine dodeljena sredstva po osnovu Uredbe o uslovima, načinu dodele i korišćenja sredstava podsticaja za razvoj i unapređenje ruralnog turizma i ugostiteljstva na teritoriji Republike Srbije ("Službeni glasnik RS", br. 10/24 i 90/24) ne može da ostvari pravo na dodelu sredstava podsticaja, po osnovu ove uredbe.
Član 5
Korisnik je u obavezi da ima internet prezentaciju, odnosno neku od društvenih mreža, kao kanal marketing komunikacije, preko koga se vrši promocija ugostiteljskog objekta sa opisom destinacije, kao i direktna komunikacija sa korisnicima usluge.
Dodeljena sredstva podsticaja, kao i ugostiteljski objekat, odnosno Projekat za koji su, po osnovu ove uredbe, iskorišćena sredstva podsticaja, može biti predmet nasleđivanja, u kom slučaju se preuzimaju i sva druga prava i obaveze proistekla po osnovu ove uredbe i ugovora o dodeli sredstava podsticaja zaključenog sa Ministarstvom.
Korisnik je dužan da ugostiteljsku delatnost u ugostiteljskom objektu obavlja u periodu od najmanje tri godine u kontinuitetu, računajući od dana realizacije Projekta.
Izuzetno, u slučaju opravdanog prekida obavljanja ugostiteljske delatnosti, koji ne može biti duži od 6 meseci, period iz stava 3. ovog člana se produžava za period prekida.
U periodu iz st. 3. i 4. ovog člana Korisnik ne može da otuđi, niti da na drugi način raspolaže ugostiteljskim objektom, odnosno Projektom, za koji su po osnovu ove uredbe iskorišćena sredstva podsticaja.
Ako se realizacijom Projekta poveća broj smeštajnih kapaciteta ili dođe do promene broja i strukture smeštajnih jedinica ugostitelj je dužan da za seosko turističko domaćinstvo podnese novi zahtev za određivanje kategorije, a za salaš i etno kuću jedinici lokalne samouprave prijavi promenu radi evidentiranja u sistem eTurista.
Član 6
Sredstva podsticaja utvrđena ovom uredbom dodeljuju se bespovratno.
Maksimalna visina sredstava podsticaja po Projektu je do 2.900.000,00 dinara.
Korisnik je dužan da sopstvenim učešćem obezbedi sredstva od najmanje 10% od ukupne vrednosti Projekta.
Pravdanje dodeljenih sredstava podsticaja Korisnik dostavlja Ministarstvu.
Opravdani troškovi utrošenih sredstava podsticaja, u skladu sa ovom uredbom, su troškovi nastali za realizaciju Projekta, počev od dana zaključenja ugovora o dodeli sredstava podsticaja, do dana isteka roka za realizaciju Projekta.
Korisnik je dužan da, kao instrument obezbeđenja, izda sopstvenu blanko menicu, odnosno sopstvenu menicu sa avalom poslovne banke (u daljem tekstu: menica).
Ukoliko Korisnik kome su dodeljena sredstva podsticaja ne postupi u skladu sa odredbama člana 4. st. 5. i 7. i člana 5. ove uredbe ili ne opravda utrošena sredstva podsticaja dužan je da izvrši povraćaj uplaćenih sredstava podsticaja, sa obračunatom pripadajućom zakonskom zateznom kamatom računajući od dana dobijanja sredstava podsticaja do dana isplate, u protivnom će Ministarstvo aktivirati menicu.
Član 7
Privredno društvo, drugo pravno lice ili preduzetnik ostvaruje pravo na dodelu sredstava podsticaja ako:
1) u odgovarajućem registru ima registrovanu ugostiteljsku delatnost;
2) je katastarska parcela i ugostiteljski objekat na koji se Projekat odnosi u njegovom vlasništvu, suvlasništvu ili je u zakupu sa periodom isteka ne kraćim od tri godine, računajući od dana završetka Projekta;
3) na katastarskoj parceli i objektu na koji se Projekat odnosi nisu upisani tereti;
4) nema dospelih neizmirenih obaveza po osnovu javnih prihoda.
Pravo zakupa iz stava 1. tačka 2) ovog člana mora biti upisano u katastar nepokretnosti.
Ugovorom o zakupu ne mogu biti ograničena prava zakupca koja proističu po osnovu ove uredbe.
Fizičko lice, pored uslova iz stava 1. tačka 3) ovog člana, ostvaruje pravo na dodelu sredstava podsticaja ako je katastarska parcela i objekat na koji se Projekat odnosi u njegovom vlasništvu, suvlasništvu ili je to fizičko lice član porodičnog domaćinstva vlasnika, odnosno suvlasnika.
Pod teretom iz stava 1. tačka 3) ovog člana smatra se upis ili zabeležba hipoteke, plodouživanja, pravo preče kupovine, pravo otkupa, kao i pravo zakupa, osim zakupa iz stava 2. ovog člana.
U slučaju da korisnik obezbedi saglasnost svih plodouživalaca iz stava 5. ovog člana, overenu kod javnog beležnika, plodouživanje se, u smislu ove uredbe, neće smatrati teretom.
Članom porodičnog domaćinstva, u smislu ove uredbe, smatra se bračni drug, roditelji, deca rođena u braku, van braka ili usvojena, braća i sestre, roditelji bračnih drugova i unučad, koja sa vlasnikom, odnosno suvlasnikom stanuju u istom stanu, odnosno stambenom objektu.
U slučaju da je na katastarskoj parceli i objektu na koji se Projekat odnosi, Korisnik suvlasnik, odnosno član porodičnog domaćinstva, prilaže saglasnost vlasnika, odnosno svih suvlasnika, overenu kod javnog beležnika, kojom se daje pravo Korisniku da može da aplicira za dodelu sredstava podsticaja, po osnovu ove uredbe.
Član 8
Postupak za ostvarivanje prava na sredstva podsticaja pokreće se podnošenjem Zahteva, na osnovu javnog poziva za dodelu sredstava podsticaja za podsticanje razvoja i unapređenje ruralnog turizma i ugostiteljstva (u daljem tekstu: Javni poziv), koji raspisuje Ministarstvo.
Javni poziv za podnošenje Zahteva, kao i potrebni obrasci, instrukcije i dr, objavljuju se na zvaničnoj internet prezentaciji Ministarstva.
Zahtev, između ostalog, sadrži i osnovne podatke o Korisniku, Projektu, planu finansiranja Projekta i vremenu realizacije Projekta.
Korisnik uz Zahtev prilaže dokumentaciju definisanu Javnim pozivom.
Član 9
Zahtev sa kompletnom dokumentacijom predaje se na način i u roku koji će se bliže urediti Javnim pozivom.
Neblagovremen i neuredan Zahtev, kao i Zahtev koji ne sadrži kompletnu dokumentaciju, izuzev dokumentacije iz člana 4. stav 4. ove uredbe, neće biti uzeti u razmatranje.
Član 10
Podnete Zahteve sa kompletnom dokumentacijom razmatra Radna grupa za odlučivanje o učešću u finansiranju projekata razvoja i unapređenja ruralnog turizma i ugostiteljstva (u daljem tekstu: Radna grupa).
Radna grupa vrši ocenu Zahteva, u skladu sa kriterijumima utvrđenim ovom uredbom, utvrđuje rang listu i daje predlog za dodelu sredstava podsticaja.
Član 11
Kriterijumi koji se cene kod odobravanja sredstava podsticaja:
1) vrsta i obim projektnih aktivnosti se odnosi na vrstu radova i opremanje objekata i pratećih sadržaja u cilju unapređenja turističkog prometa;
2) doprinos održivom razvoju, očuvanju prirodnih resursa ruralne sredine, kao i stvaranje novih mogućnosti za radno angažovanje lokalnog stanovništva;
3) doprinos unapređenju kvaliteta, odnosno proširenja ponude ruralnog turizma;
4) ispunjenost ciljeva i usklađenost Projekta sa Strategijom razvoja turizma i drugim planskim dokumentima iz oblasti turizma.
Član 12
Dodela sredstava podsticaja ograničena je raspoloživim budžetskim sredstvima.
Ukoliko je u budžetu Republike Srbije opredeljen iznos sredstava podsticaja manji od iznosa sredstava po podnetim zahtevima, koji ispunjavaju uslove i kriterijume propisane ovom uredbom, sredstva podsticaja se mogu dodeliti u manjem iznosu u odnosu na tražena sredstva iz zahteva, uz saglasnost korisnika i obavezu da obezbedi udeo sopstvenog učešća do visine vrednosti projekta, pod uslovom da se na taj način obezbeđuje realizacija Projekta u celosti.
Sredstva podsticaja se dodeljuju korisnicima iz rang liste, koju formira Radna grupa, do utroška opredeljenih sredstava podsticaja.
Član 13
Korisnik kome su dodeljena sredstva podsticaja po osnovu ove uredbe, dužan je da dobijena sredstva iskoristi isključivo za realizaciju Projekta u celosti.
U slučaju da Korisnik ne postupi po odredbi stava 1. ovog člana, dužan je da izvrši povraćaj dobijenih sredstava, na način i pod uslovima iz člana 6. stav 7. ove uredbe.
Rok za povraćaj sredstava iz stava 2. ovog člana je 30 dana, računajući od dana kada su ovlašćena lica Ministarstva utvrdila da Projekat nije realizovan.
Ovlašćena lica iz stava 3. ovog člana su lica zaposlena u Ministarstvu, koja na osnovu ovlašćenja ministra nadležnog za poslove turizma imaju pravo da na licu mesta vrše neposredan uvid u realizaciju Projekta.
U slučaju nepostupanja Korisnika u roku iz stava 3. ovog člana aktiviraće se menica.
Član 14
Međusobna prava i obaveze u vezi sa korišćenjem sredstava podsticaja uređuju se ugovorom o dodeli sredstava podsticaja koji zaključuju Ministarstvo i Korisnik.
Korisnik je u obavezi da Ministarstvu dostavlja traženu dokumentaciju, propisane račune i dr. u roku koji je predviđen ugovorom o dodeli sredstava podsticaja ili na zahtev Ministarstva, kao i da ovlašćenim licima Ministarstva omogući neposrednu kontrolu namenskog korišćenja dodeljenih sredstava podsticaja.
Član 15
Danom stupanja na snagu ove uredbe prestaje da važi Uredba o uslovima, načinu dodele i korišćenja sredstava podsticaja za razvoj i unapređenje ruralnog turizma i ugostiteljstva na teritoriji Republike Srbije ("Službeni glasnik RS", br. 10/24 i 90/24).
Član 16
Ova uredba stupa na snagu osmog dana od dana objavljivanja u "Službenom glasniku Republike Srbije".