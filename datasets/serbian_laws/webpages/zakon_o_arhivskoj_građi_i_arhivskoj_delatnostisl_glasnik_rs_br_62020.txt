Title: ZAKONO ARHIVSKOJ GRAĐI I ARHIVSKOJ DELATNOSTI
URL: https://www.paragraf.rs/propisi/zakon-o-arhivskoj-gradji-i-arhivskoj-delatnosti.html
Extracted: 2025-07-06T23:18:05.584929
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O ARHIVSKOJ GRAĐI I ARHIVSKOJ DELATNOSTI
("Sl. glasnik RS", br. 6/2020)
I OSNOVNE ODREDBE
Predmet Zakona
Član 1
Ovim zakonom uređuje se sistem zaštite arhivske građe i dokumentarnog materijala,
uslovi i način korišćenja arhivske građe, organizacija, nadležnost i delatnost arhiva u Republici
Srbiji.
Termini i definicije
Član 2
Pojmovi upotrebljeni u ovom zakonu imaju sledeće značenje:
1)
Arhivska delatnost
zaštite arhivske građe i dokumentarnog materijala
obuhvata: istraživanje, pronalaženje i evidentiranje; prikupljanje, preuzimanje, čuvanje
i stručno održavanje arhivske građe; proučavanje, sređivanje i obradu arhivske građe; sprovođenje
mera zaštite; izradu informativnih sredstava, vrednovanje i kategorizaciju, korišćenje, izlaganje
i objavljivanje arhivske građe; nadzor nad čuvanjem i zaštitom arhivske građe i dokumentarnog
materijala koji se nalazi van arhiva i druge poslove utvrđene ovim zakonom.
2)
Javni arhiv
je ustanova zaštite koja obavlja arhivsku delatnost.
3)
Arhivska građa,
kao dokumentarni materijal koji se trajno čuva,
je odabrani izvorni, a u nedostatku izvornog, i svaki reprodukovani oblik dokumenta ili zapisa
koji su nastali radom i delovanjem državnih organa i organizacija, organa teritorijalne autonomije
i jedinica lokalne samouprave, ustanova, javnih preduzeća, imalaca javnih ovlašćenja, privrednih
društava, preduzetnika, lica koja obavljaju registrovanu delatnost, verskih zajednica, kao
i drugih pravnih ili fizičkih lica, a od trajnog su značaja za kulturu, umetnost, nauku,
prosvetu i druge društvene oblasti, bez obzira na to kada i gde su nastali, i da li se nalaze
u ustanovama zaštite kulturnih dobara ili van njih, i bez obzira na oblik i nosač zapisa
na kome su sačuvani;
4)
Arhivska građa u elektronskom obliku
je arhivska građa koja je
izvorno nastala u elektronskom obliku.
5)
Dokumentarni materijal
predstavlja celinu dokumenata ili zapisa
nastalih ili primljenih delovanjem i radom subjekata iz tačke 3) ovog stava, u izvornom ili
reprodukovanom obliku dokumenta, bez obzira na formu i format beleženja, kao i propisane
evidencije o njemu.
6)
Dokumentarni materijal u elektronskom obliku
je dokumentarni
materijal koji je izvorno nastao u elektronskom obliku.
7)
Dokument
je zapis bilo koje vrste, oblika i tehnike izrade, koji
sadržajem, kontekstom i strukturom pruža dokaz o aktivnosti koju pravno ili fizičko lice
preduzima, obavlja ili zaključuje tokom svoje delatnosti ili lične aktivnosti.
Glavna svojstva dokumenta su: autentičnost, verodostojnost, celovitost
i upotrebljivost.
Autentičan
je dokument za koji se može dokazati da jeste ono što
se u njemu tvrdi da jeste, da ga je stvorilo ili poslalo fizičko ili pravno lice za koje
se tvrdi da ga je stvorilo ili poslalo, i da je stvoren ili poslat u ono vreme u koje se
tvrdi da je to učinjeno.
Verodostojan
je onaj dokument čijem se sadržaju može verovati da
potpuno i tačno predstavlja poslovne aktivnosti ili činjenice koje potvrđuje i na koje se
može osloniti tokom narednih poslovnih aktivnosti.
Celovit
je onaj dokument koji je potpun i neizmenjen.
Upotrebljiv
je onaj dokument koji je moguće locirati, pretražiti,
predstaviti i interpretirati.
8)
Arhivski informacioni sistem
je jedinstveni centralizovani informacioni
sistem javnih arhiva koji primenjuju jedinstvene standarde za upravljanje dokumentima i informacijama
o arhivskoj građi.
9)
Arhivski fond
čini celinu arhivske građe, bez obzira na njen
oblik ili nosač zapisa, koju je stvorilo i/ili primilo pravno ili fizičko lice u obavljanju
svoje delatnosti. Arhivski fond čuva se kao celina i ne može se deliti.
10)
Stvaralac arhivske građe i dokumentarnog materijala
je pravno
ili fizičko lice čijim delovanjem nastaje arhivska građa i dokumentarni materijal (u daljem
tekstu: stvaralac).
11)
Imalac arhivske građe i dokumentarnog materijala
je nosilac
prava na arhivskoj građi i dokumentarnom materijalu (vlasnik, odnosno imalac drugog stvarnog
prava ili strana u obligacionom odnosu) ili svako drugo (pravno ili fizičko) lice koje, na
bilo koji način i po bilo kojem osnovu ima državinu nad njom (u daljem tekstu: imalac).
12)
Kategorizacija arhivske građe
je vrednovanje arhivske građe
koja se čuva u arhivima.
13)
Dostupnost
predstavlja pravo uvida u arhivsku građu, a korišćenje
naročito predstavlja pravo uvida, pribavljanja kopija i objavljivanje arhivske građe, pod
istim uslovima za sva fizička i pravna lica, u skladu sa ovim zakonom.
14)
Preventivna zaštita
je niz mera i postupaka kojima se usporava
prirodno propadanje, umanjuje ili sprečava oštećenje arhivske građe dejstvom fizičkih, hemijskih
i bioloških uzročnika, prirodnih sila i nepogoda, požara i eksplozija, katastrofa, kvarova
na instalacijama, usled nepravilnog transporta, vandalizma i neadekvatnog obezbeđenja od
krađe i dr.
15)
Mikrofilmovanje
je reprodukovanje arhivske građe na mikrofilmsku
traku.
16)
Digitalizacija
je prenošenje arhivske građe iz oblika koji nije
elektronski u elektronski oblik.
17)
Konzervacija
arhivske građe je niz interventnih tehnika kojima
se postiže hemijska i fizička stabilizacija arhivske građe, odnosno kojima se usporava, zaustavlja,
umanjuje ili eliminiše dejstvo uzročnika propadanja arhivske građe.
18)
Restauracija
arhivske građe je niz postupaka čijim se delovanjem
oštećena arhivska građa vraća u poznato ili pretpostavljeno stanje, odnosno čijim se delovanjem
oštećenoj arhivskoj građi vraćaju poznati ili pretpostavljeni oblik, čvrstina i elastičnost.
19)
Arhivska knjiga
je osnovna evidencija o celokupnoj arhivskoj
građi i dokumentarnom materijalu nastalom u radu stvaraoca.
20)
Lista kategorija arhivske građe i dokumentarnog materijala
je
poseban akt kojim se određuju vrste arhivske građe i dokumentarnog materijala sa rokovima
čuvanja.
Član 3
Termini kojima su u ovom zakonu označeni položaji, profesije, odnosno zanimanja,
izraženi u gramatičkom muškom rodu, podrazumevaju prirodni muški i ženski rod lica na koja
se odnose.
Arhivska građa
Član 4
Arhivska građa je kulturno dobro od opšteg interesa za Republiku Srbiju
koje uživa posebnu zaštitu utvrđenu zakonom.
Arhivska građa na kojoj postoji pravo javne svojine je u svojini Republike
Srbije.
Sredstva za zaštitu i čuvanje arhivske građe u svojini Republike Srbije
obezbeđuju se u budžetu Republike Srbije, autonomne pokrajine i jedinice lokalne samouprave,
u skladu sa zakonom.
Arhivska građa zaštićena je zakonom bez obzira na to u čijem je vlasništvu
ili posedu, odnosno kod koga se nalazi.
Delatnost zaštite arhivske građe je od opšteg interesa za Republiku Srbiju.
Član 5
Republika Srbija, autonomne pokrajine i jedinice lokalne samouprave dužne
su da obezbede odgovarajuće uslove za trajno čuvanje i zaštitu arhivske građe.
Autonomna pokrajina na čijoj teritoriji javni arhiv obavlja poslove zaštite
arhivske građe nastale radom pokrajinskih organa, obezbeđuje prostor za rad, odnosno obavljanje
delatnosti arhiva i smeštajni prostor za arhivsku građu.
Jedinice lokalne samouprave na čijim teritorijama javni arhiv obavlja poslove
zaštite arhivske građe u skladu sa rešenjem iz člana 52. stav 2. ovog zakona, zajednički
obezbeđuju prostor za rad, odnosno obavljanje delatnosti arhiva i smeštajni prostor za arhivsku
građu.
Zabrana uništenja i oštećenja i čuvanje arhivske
građe
Član 6
Arhivska građa, odnosno dokumentarni materijal koji se trajno čuva, iz
kojeg nije izvršeno odabiranje arhivske građe, ne sme se oštetiti ni uništiti bez obzira
na to da li je mikrofilmovan ili digitalizovan.
Arhivska građa čuva se trajno u obliku u kojem je nastala.
Izvorni oblik dokumentarnog materijala, koji nije elektronski i za koji
nije propisan trajan rok čuvanja može se uništiti i pre isteka propisanog perioda čuvanja,
ukoliko se čuva u okviru usluge kvalifikovanog elektronskog čuvanja dokumenata.
Arhivski fond Republike Srbije
Član 7
Arhivski fond Republike Srbije je deo nacionalnog i svetskog kulturnog
nasleđa i izvora informacija o društvu i pod zaštitom je Republike Srbije.
Sredstva za dopunu Arhivskog fonda Republike Srbije obezbeđuju se u budžetu
Republike Srbije, autonomne pokrajine i jedinice lokalne samouprave.
Arhivski fond Republike Srbije može se dopunjavati i poklonima, donacijama
i zaveštanjem.
Arhivski fond Republike Srbije čini sva arhivska građa koja se nalazi na
teritoriji Republike Srbije, kao i arhivska građa koja predstavlja deo kulturnog nasleđa
Republike Srbije a nalazi se van njene teritorije, kao i kopije stranih izvora koji se odnose
na istoriju Srbije i srpskog naroda.
Republika Srbija preduzima mere za dopunu Arhivskog fonda Republike Srbije.
Pod merama iz stava 5. ovog člana podrazumevaju se: finansiranje, obezbeđivanje
dozvola za istraživanje, evidentiranje arhivske građe iz stava 4. ovog člana, kupovina, kopiranje,
transfer, obrada i smeštaj u nadležne arhive.
Telo za koordinaciju rada arhiva Republike
Srbije
Član 8
Vlada obrazuje Telo za koordinaciju rada javnih i specijalnih arhiva Republike
Srbije (u daljem tekstu: Telo za koordinaciju) kao telo nadležno za unapređenje saradnje
i koordinacije rada organa državne uprave, Državnog arhiva Srbije, javnih i specijalnih arhiva.
Vlada imenuje članove Tela za koordinaciju od predstavnika ministarstava
nadležnih za kulturu, državnu upravu i lokalnu samoupravu, unutrašnje poslove, spoljne poslove,
odbranu, prosvetu, pravdu, vodoprivredu i telekomunikacije, kao i predstavnika Državnog arhiva
Srbije.
Članovi Tela za koordinaciju, koji predstavljaju organe državne uprave,
mogu biti isključivo imenovana i postavljena lica.
Stručnu i administrativno tehničku potporu Telu za koordinaciju pruža Državni
arhiv Srbije.
Odlukom kojom osniva Telo za koordinaciju Vlada određuje i njegov sastav,
zadatke, rok u kome ono podnosi izveštaje Vladi i druga pitanja koja su vezana za njegov
rad.
II ARHIVSKA GRAĐA I DOKUMENTARNI MATERIJAL
1. OBAVEZE STVARAOCA I IMAOCA ARHIVSKE GRAĐE I DOKUMENTARNOG
MATERIJALA
Obaveze stvaraoca i imaoca arhivske građe i dokumentarnog
materijala
Član 9
Stvaralac i imalac arhivske građe i dokumentarnog materijala dužan je da
savesno čuva u sređenom i bezbednom stanju arhivsku građu i dokumentarni materijal u obliku
u kojem su nastali.
Stvaralac i imalac iz stava 1. ovog člana osim fizičkih lica dužan je i
da:
1) obezbedi odgovarajući prostor i opremu za smeštaj i zaštitu arhivske
građe i dokumentarnog materijala;
2) odredi odgovorno stručno lice za zaštitu arhivske građe i dokumentarnog
materijala i postupanje sa arhivskom građom i dokumentarnim materijalom;
3) evidentira, označava, klasifikuje, datira i arhivira arhivsku građu
i dokumentarni materijal;
4) predaje arhivsku građu nadležnom arhivu pod uslovima i u rokovima predviđenim
ovim zakonom;
5) osigura trajno čuvanje arhivske građe u elektronskom obliku, njeno održavanje,
migriranje, odnosno prebacivanje na nove nosače u propisanim formatima do predaje arhivske
građe u elektronskom obliku nadležnom javnom arhivu;
6) vodi arhivsku knjigu na propisanom obrascu;
7) dostavi nadležnom arhivu prepis arhivske knjige najkasnije do 30. aprila
tekuće godine, za dokumentarni materijal nastao u prethodnoj godini;
8) pribavi mišljenje nadležnog arhiva pre preduzimanja mera koje se odnose
na arhivsku građu i dokumentarni materijal (statusne promene, fizičko preseljenje, adaptacija
prostorija, otvaranje stečaja ili likvidacije, mikrofilmovanje, digitalizacija i dr.);
9) odabira arhivsku građu i izdvaja radi uništenja bezvredan dokumentarni
materijal kojem je istekao rok čuvanja, godinu dana od dana isteka utvrđenog roka;
10) omogući ovlašćenom licu nadležnog javnog arhiva stručni nadzor nad
evidentiranjem, klasifikovanjem, odabiranjem, arhiviranjem, čuvanjem, stručnim održavanjem
i zaštitom arhivske građe, odnosno nad njenim odabiranjem iz dokumentarnog materijala;
11) postupa u skladu sa merama i rokovima koje nadležni arhiv naloži rešenjem
a na osnovu prethodno sačinjenog zapisnika o utvrđenom stanju zaštite arhivske građe i dokumentarnog
materijala;
12) obavesti nadležni javni arhiv o svim promenama koje su od značaja za
arhivsku građu najkasnije u roku od 30 dana od dana njihovog nastanka.
Bliže uslove iz stava 2. tačka 1) ovog člana uređuje ministar nadležan
za kulturu (u daljem tekstu: ministar).
Stvaralac i imalac arhivske građe i dokumentarnog materijala dužan je da
obezbedi stručno osposobljavanje i usavršavanje, kao i proveru stručne osposobljenosti zaposlenih
koji upravljaju dokumentima.
Obrazac iz stava 2. tačka 6) propisuje ministar.
Stvaralac i imalac arhivske građe i dokumentarnog materijala dužan je da
u roku od 30 dana obavesti nadležni arhiv o svom osnivanju, kao i o svim izmenama statusa
i organizacije (promeni statusa i/ili naziva, promeni organizacije, promeni adrese, kao i
prestanku rada).
Nedeljivost arhivskog fonda
Član 10
Stvaralac i imalac arhivske građe i dokumentarnog materijala dužan je da
arhivsku građu čuva kao celinu - arhivski fond.
Obaveze stvaraoca i imaoca arhivske građe i dokumentarnog
materijala u elektronskom obliku
Član 11
Stvaralac i imalac arhivske građe i dokumentarnog materijala u elektronskom
obliku dužan je da sprovodi procedure i postupke vezane za upravljanje dokumentima, kao i
da koristi informacioni sistem, koji garantuju zaštitu, autentičnost, verodostojnost, celovitost
i upotrebljivost elektronskih dokumenata.
Stvaralac i imalac arhivske građe i dokumentarnog materijala pripremu arhivske
građe i dokumentarnog materijala za pouzdano elektronsko čuvanje i pouzdano elektronsko čuvanje
arhivske građe i dokumentarnog materijala vrši u skladu sa propisima kojima se uređuje pouzdano
elektronsko čuvanje i u skladu sa propisima donetim na osnovu ovog zakona.
Jedinstvene tehničko-tehnološke zahteve i procedure za čuvanje i zaštitu
arhivske građe i dokumentarnog materijala u elektronskom obliku uređuje Vlada.
Član 12
Državni arhiv Srbije dužan je da uspostavi i vodi elektronski arhiv u Državnom
centru za čuvanje i upravljanje podacima.
Javni arhivi dužni su da koriste elektronski arhiv putem jedinstvene informaciono-komunikacione
mreže elektronske uprave.
Služba Vlade nadležna za projektovanje, usklađivanje, razvoj i funkcionisanje
sistema elektronske uprave i informacionih sistema i infrastrukture organa dužna je da omogući
pristup jedinstvenoj informaciono-komunikacionoj mreži elektronske uprave iz stava 2. ovog
člana i čuvanje, sprovođenje mera zaštite i obezbeđivanja sigurnosti i bezbednosti podataka
odnosno dokumenata u elektronskom obliku u elektronskom arhivu u Državnom centru za čuvanje
i upravljanje podacima iz stava 1. ovog člana.
Član 13
Arhivska građa u elektronskom obliku nastala radom državnih organa i organizacija,
organa teritorijalne autonomije i jedinica lokalne samouprave, ustanova i imalaca javnih
ovlašćenja, pre predaje nadležnom arhivu, može se privremeno dati na čuvanje samo državnom
organu, organizaciji i pružaocu usluge kvalifikovanog elektronskog čuvanja.
Upravljanje dokumentima
Član 14
Stvaralac i imalac, osim fizičkih lica, dužan je da donese:
1) opšti akt o načinu evidentiranja, klasifikovanja, arhiviranja i čuvanja
arhivske građe i dokumentarnog materijala;
2) listu kategorija arhivske građe i dokumentarnog materijala sa rokovima
čuvanja;
3) opšti akt o načinu evidentiranja, zaštite, i korišćenja elektronskih
dokumenata.
Nadležni javni arhiv daje saglasnost na listu kategorija arhivske građe
i dokumentarnog materijala sa rokovima čuvanja.
Član 15
Upravljanje dokumentima, način evidentiranja, klasifikovanja, arhiviranja,
čuvanja, odabiranja arhivske građe i dokumentarnog materijala državnih organa i organizacija,
organa autonomne pokrajine i jedinica lokalne samouprave, ustanova, javnih preduzeća, imalaca
javnih ovlašćenja, pravnih lica koja se u potpunosti ili delimično finansiraju iz budžeta
Republike Srbije, autonomne pokrajine i jedinice lokalne samouprave i bliže uslove i način
zaštite i čuvanja njihove arhivske građe i dokumentarnog materijala, i listu kategorija dokumentarnog
materijala sa rokovima čuvanja utvrđuje Vlada, osim za one kojima je to uređeno posebnim
zakonom.
Za oblast pravosuđa, zdravstva, prosvete i spoljnih poslova, nadležna ministarstva,
uz prethodno pribavljeno mišljenje Državnog arhiva Srbije donose opšti akt o vođenju obaveznih
evidencija, upravljanju dokumentima ili arhivskom poslovanju i arhiviranju, kao i liste kategorija
arhivske građe i dokumentarnog materijala sa rokovima čuvanja i dostupnosti.
Ministarstvo odbrane dužno je da preduzima i propiše posebne mere zaštite,
bliže uslove i način korišćenja arhivske građe i dokumentarnog materijala za potrebe odbrane
i Vojske Srbije, u skladu sa ovim zakonom, propisima o odbrani i propisima kojima se uređuje
vršenje arhivske delatnosti za potrebe odbrane i Vojske Srbije.
Akt o razvrstavanju arhivske građe i dokumentarnog materijala na osnovu
lista kategorija arhivske građe i dokumentarnog materijala iz st. 1. i 2. ovog člana, za
pojedinačne organe donosi rukovodilac tog organa, uz prethodnu saglasnost nadležnog javnog
arhiva, osim ako zakonom nije drukčije propisano.
Odabiranje arhivske građe i uništavanje dokumentarnog materijala
kome je istekao rok čuvanja
Član 16
Stvaralac i imalac arhivske građe i dokumentarnog materijala, dužan je
da posle izvršenog odabiranja arhivske građe, izdvoji radi uništavanja dokumentarni materijal
kome je istekao rok čuvanja.
Dokumentarni materijal nastao radom i delovanjem državnih organa i organizacija,
organa teritorijalne autonomije i jedinica lokalne samouprave, ustanova, javnih preduzeća
i imalaca javnih ovlašćenja, čiji je rok čuvanja istekao uništava se po pribavljenom odobrenju
u pismenoj formi nadležnog javnog arhiva.
Nadležni javni arhiv daje odobrenje samo za uništenje dokumentarnog materijala
koji je evidentiran u arhivskoj knjizi.
Prilikom uništavanja dokumentarnog materijala iz stava 1. ovog člana, stvaralac
i imalac dokumentarnog materijala dužan je da preduzme neophodne mere zaštite podataka koji
bi mogli povrediti prava i pravni interes lica na koja se dokumentarni materijal odnosi.
Predaja arhivske građe nadležnom javnom arhivu
Član 17
Stvaralac, odnosno imalac arhivske građe, sređenu i popisanu arhivsku građu
predaje na čuvanje nadležnom javnom arhivu po isteku 30 godina od dana njenog nastanka.
Nadležni javni arhiv može odlučiti da se u pojedinim slučajevima produži
rok iz stava 1. ovog člana.
Izuzetno, rok iz stava 1. ovog člana može se skratiti sporazumom između
nadležnog javnog arhiva i stvaraoca, odnosno imaoca arhivske građe.
Organ uprave nadležan za unutrašnje poslove stara se o čuvanju arhivske
građe nastale u njegovom radu u za to posebno obrazovanom arhivskom odeljenju, a može je
pod uslovima koje sam odredi predati u celini nadležnom javnom arhivu.
Obaveze prilikom predaje arhivske građe nadležnom javnom
arhivu
Član 18
Stvaralac i imalac arhivske građe dužan je da arhivsku građu preda u originalu,
sređenu, označenu, popisanu, neoštećenu ili sa saniranim oštećenjima, tehnički opremljenu,
a arhivsku građu u elektronskom obliku zajedno sa pripadajućim metapodacima i dekodiranu,
na način koji odredi nadležni javni arhiv.
O primopredaji arhivske građe sačinjava se zapisnik čiji je sastavni deo
popis arhivske građe koja se predaje nadležnom javnom arhivu.
Stvaralac i imalac arhivske građe u elektronskom obliku dužan je da prilikom
predaje omogući upotrebljivost sadržaja arhivske građe, uz obezbeđenje tehničkih uslova,
u skladu sa propisom iz člana 11. stav 3. ovog zakona.
Bliže uslove i način predaje arhivske građe javnim arhivima propisuje ministar.
Javni arhiv, izuzetno, preuzima arhivsku građu i ako nisu ispunjeni uslovi
iz ovog člana, kada je to nužno za zaštitu i spasavanje arhivske građe od oštećenja ili uništenja.
Troškove nastale u vezi sa primopredajom arhivske građe uključujući i sređivanje
i izradu popisa i saniranje oštećenja, koje može da obavi nadležni javni arhiv, snosi stvaralac,
odnosno imalac arhivske građe.
Stvaralac, odnosno imalac koji predaje arhivsku građu, daje nadležnom arhivu
preporuku o uslovima njenog korišćenja i o rokovima dostupnosti koja predstavlja sastavni
deo zapisnika iz stava 2. ovog člana.
Predaja arhivske građe i dokumentarnog materijala nastalih
u radu stvaraoca i imaoca koji je prestao sa radom
Član 19
Arhivsku građu i dokumentarni materijal stvaraoca i imaoca koji je prestao
sa radom dužan je da preuzme i čuva, u skladu s odredbama ovog zakona, njegov pravni sledbenik.
Odabrana, sređena i popisana, neoštećena ili sa saniranim oštećenjima,
arhivska građa i dokumentarni materijal, nastali u radu stvaraoca i imaoca koji je prestao
sa radom i nema pravnog sledbenika smatraju se dospelim za preuzimanje od strane nadležnog
javnog arhiva, osim ako zakonom nije drugačije propisano.
Stečajni upravnik dužan je da izvrši predaju odabrane, sređene i popisane
arhivske građe, neoštećene ili sa saniranim oštećenjima nadležnom javnom arhivu najkasnije
u roku od godinu dana od dana otvaranja stečajnog postupka.
Neispunjenje obaveze predaje arhivske građe
Član 20
Ukoliko stvaralac odnosno imalac arhivske građe nije pre predaje ispunio
obaveze iz čl. 18. i 19. ovog zakona, nadležni javni arhiv zapisnikom će to konstatovati
i izuzetno može preuzeti nesređenu i nepopisanu arhivsku građu uz prethodnu nadoknadu troškova
njenog sređivanja, evidentiranja i saniranja oštećenja.
Mere zaštite arhivske građe i dokumentarnog materijala u
slučaju rizika od katastrofa i vanrednih situacija
Član 21
Stvaralac i imalac arhivske građe i dokumentarnog materijala donosi plan
mera zaštite arhivske građe i dokumentarnog materijala u slučaju rizika od katastrofa i vanrednih
situacija u skladu sa zakonom i dužan je da sprovodi sve mere zaštite utvrđene planom mera.
Ukoliko nastupi vanredna situacija stvaralac i imalac arhivske građe dužan
je da zapisnički konstatuje dan, čas i okolnosti koje su nastale i bez odlaganja o tome pisanim
putem obavesti nadležni arhiv.
Nadležni arhiv kontroliše izvršenje mera iz stava 1. ovog člana.
2. NADLEŽNOST I OBAVEZE ARHIVA
Nadležnost javnog arhiva
Član 22
Javni arhiv:
1) vodi evidencije o arhivskoj građi i stvaraocima i imaocima arhivske
građe predviđene ovim zakonom i podzakonskim aktima;
2) obavlja stručni nadzor nad evidentiranjem, klasifikovanjem, odabiranjem,
arhiviranjem, čuvanjem, stručnim održavanjem i zaštitom arhivske građe i dokumentarnog materijala;
3) daje odobrenje za uništenje dokumentarnog materijala kojem je istekao
rok čuvanja;
4) pruža stručnu pomoć stvaraocu i imaocu dokumentarnog materijala i arhivske
građe u izradi opštih akata o upravljanju arhivskom građom i dokumentarnim materijalom;
5) preuzima, sređuje, obrađuje arhivsku građu, izrađuje informativna sredstva
o arhivskoj građi, čuva i stručno održava arhivsku građu;
6) donosi akt o utvrđivanju arhivske građe za kulturno dobro;
7) obavlja istraživanja radi stvaranja celine arhivskog fonda;
8) može da učestvuje u izgradnji i razvoju elektronskih sistema za upravljanje
dokumentima kod stvaraoca i imaoca arhivske građe i dokumentarnog materijala u cilju postizanja
integriteta sistema u kojima se arhiviraju dokumenta nastala u njemu;
9) čuva arhivsku građu u elektronskom obliku shodno propisima kojima se
uređuju postupci i tehnološka rešenja za pouzdano elektronsko čuvanje dokumenata;
10) ima pravo uvida u podatke i kada postoje tehnički uslovi, pravo povezivanja
svog informacionog sistema sa registrima svih stvaralaca i imalaca arhivske građe i dokumentarnog
materijala;
11) učestvuje u izgradnji i razvoju informacionog sistema arhiva;
12) obezbeđuje uslove i daje arhivsku građu na korišćenje;
13) obavlja kulturno-obrazovnu delatnost;
14) objavljuje arhivsku građu;
15) organizuje izložbe arhivske građe;
16) stara se o redovnom stručnom usavršavanju zaposlenih u arhivima;
17) sačinjava plan zaštite arhivske građe u vanrednim situacijama;
18) obavlja i druge poslove utvrđene ovim zakonom.
Javni arhiv može da popunjava arhivske fondove i putem poklona i otkupa.
Javni arhiv ima pravo preče kupovine arhivske građe.
Javni arhiv je obavezan da jednom godišnje ministarstvu nadležnom za kulturu
(u daljem tekstu: Ministarstvo), odnosno organu autonomne pokrajine nadležnom za poslove
kulture, dostavlja izveštaj o sprovođenju mera zaštite i korišćenja arhivske građe i dokumentarnog
materijala.
Poslove iz stava 1. tač. 2) i 3) ovog člana javni arhiv vrši kao poverene.
Arhiv može da obrazuje odeljenja i u mestu van svog sedišta.
Stručni nadzor javnog arhiva
Član 23
Javni arhiv obavlja stručni nadzor nad evidentiranjem, klasifikovanjem,
odabiranjem, arhiviranjem, čuvanjem, stručnim održavanjem i zaštitom arhivske građe, odnosno
nad njenim odabiranjem iz dokumentarnog materijala, koji se nalazi kod stvaraoca i imaoca
arhivske građe i dokumentarnog materijala i nalaže preduzimanje mera za otklanjanje utvrđenih
nedostataka u pogledu zaštite arhivske građe i dokumentarnog materijala.
Poslove stručnog nadzora iz stava 1. ovog člana vrši arhivist zaposlen
u javnom arhivu sa najmanje pet godina radnog iskustva na arhivskim poslovima (u daljem tekstu:
ovlašćeno lice).
Ovlašćeno lice u vršenju poslova stručnog nadzora koristi službenu legitimaciju
koju je dužno da pokaže na zahtev odgovornog lica ili drugog zainteresovanog lica prilikom
vršenja nadzora.
Obrazac i način korišćenja službene legitimacije iz stava 3. ovog člana
propisuje ministar.
Ovlašćeno lice:
1) sačinjava zapisnik o izvršenom stručnom nadzoru koji obavezno sadrži:
utvrđeno stanje, naložene mere i rok za njihovo sprovođenje;
2) konstatuje zapisnički da stvaralac i imalac arhivske građe i dokumentarnog
materijala kod kojeg je izvršen stručni nadzor može u roku od tri dana od dana dostavljanja
zapisnika da stavi primedbe na zapisnik;
3) posle dostavljanja primedaba na zapisnik od strane stvaraoca i imaoca
arhivske građe i dokumentarnog materijala donosi odluku po primedbama;
4) ukoliko se primedbe ne prihvataju o tome obaveštava podnosioca primedaba;
5) vrši kontrolu zapisnički naloženih mera (kontrolni nadzor);
6) ako stvaralac i imalac arhivske građe i dokumentarnog materijala ne
postupi po zapisnički naloženim merama donosi rešenje o merama za otklanjanje nepravilnosti;
7) vrši kontrolu izvršenja rešenja (kontrolni nadzor).
Rok za primenu naloženih mera može se na zahtev stvaraoca i imaoca arhivske
građe i dokumentarnog materijala, u opravdanim slučajevima, produžiti ali ne više od polovine
roka koji je naložilo ovlašćeno lice.
Protiv rešenja iz stava 5. ovog člana, koje je doneo nadležni javni arhiv,
može se izjaviti žalba Ministarstvu.
U slučaju nepostupanja po rešenju za otklanjanje nepravilnosti ovlašćeno
lice podnosi zahtev za pokretanje prekršajnog postupka.
U slučaju da ovlašćeno lice utvrdi da je stvaralac i imalac arhivske građe
i dokumentarnog materijala oštetio ili uništio arhivsku građu ili dokumentarni materijal
kojem nije istekao rok čuvanja to konstatuje zapisnikom na osnovu kojeg nadležni arhiv podnosi
krivičnu prijavu ili zahtev za pokretanje prekršajnog postupka.
Kategorizacija arhivske građe
Član 24
Arhivska građa, u zavisnosti od svog značaja, razvrstava se u kategorije:
kulturno dobro, kulturno dobro od velikog značaja i kulturno dobro od izuzetnog značaja.
Utvrđivanje arhivske građe za kulturno dobro, kulturno dobro od velikog
značaja i kulturno dobro od izuzetnog značaja uređuje se zakonom kojim se uređuje zaštita
kulturnih dobara.
Sadržina akta o utvrđivanju i objavljivanje akta utvrđuje se zakonom kojim
se uređuje zaštita kulturnih dobara.
Registri arhivske građe
Član 25
Upis u registar arhivske građe vrši se na osnovu akta o utvrđivanju.
Akt o utvrđivanju iz stava 1. ovog člana donosi se samo za arhivsku građu
koja se nalazi u arhivu.
Nadležni arhiv vodi registar arhivske građe.
Državni arhiv Srbije vodi centralni registar arhivske građe.
Arhiv Vojvodine vodi registar arhivske građe za područje Autonomne pokrajine
Vojvodine, kao poveren posao.
Arhivi su dužni da podatke o arhivskoj građi za koju vode registar dostavljaju
Državnom arhivu Srbije i Arhivu Vojvodine za arhivsku građu za područje Autonomne pokrajine
Vojvodine, u roku od 30 dana od dana upisa arhivske građe u registar.
Registri su javni.
Uz registar se obrazuje i čuva sledeća dokumentacija:
1) Opšti inventar;
2) Knjiga prijema arhivske građe (Ulazni inventar);
3) Sumarni inventar;
4) Inventar mikrofilmoteke;
5) Dosije fonda.
Sadržina i način vođenja registara iz st. 3. i 4. ovog člana i prateće
dokumentacije uz registre iz stava 8. ovog člana uređuje se posebnim zakonom.
Izrada informativnih sredstava o arhivskoj građi
Član 26
Arhivi izrađuju informativna sredstva o arhivskoj građi radi njene zaštite
i davanja informacija o njoj i iz nje.
Pod informativnim sredstvima iz stava 1. ovog člana podrazumevaju se naročito:
pregledi arhivskih fondova, vodiči, sumarni inventari, analitički inventari, regesta, registri
kao pomoćna informativna sredstva.
Sadržinu i način vođenja informativnih sredstava iz stava 1. ovog člana
propisuje Državni arhiv Srbije i donosi stručna uputstva o njihovoj izradi.
Evidencije u arhivima
Član 27
Arhiv je dužan da vodi:
1) evidenciju fondova i zbirki;
2) topografski pokazivač fondova i zbirki u depou;
3) evidenciju stvaralaca i imalaca arhivske građe (aktivnih i prestalih
sa radom);
4) dosijea stvaralaca i imalaca arhivske građe;
5) evidenciju arhivske građe snimljene u sigurnosne i zaštitne svrhe, odnosno
mikrofilmovane;
6) evidenciju arhivske građe snimljene u dopunske svrhe, kao i radi stvaranja
celine fonda;
7) evidenciju konzervirane i restaurirane arhivske građe;
8) popis informativnih sredstava;
9) evidenciju korisnika i korišćene arhivske građe;
10) evidenciju digitalizovane arhivske građe;
11) evidenciju arhivske građe primljene u depozit ili knjigu depozita.
Sadržina i način vođenja evidencija iz stava 1. ovog člana, uređuje se
posebnim zakonom.
Specijalni i privatni arhivi ne vode evidenciju iz stava 1. tač. 3) i 4)
ovog člana.
Evidencije iz stava 1. ovog člana koje sadrže podatke o ličnosti čuvaju
se u skladu sa zakonom kojim se uređuje zaštita podataka o ličnosti, uz obavezu poštovanja
pravila o srazmernosti obrade u odnosu na ciljeve i svrhu obrade podataka.
Revizija fondova i zbirki
Član 28
Arhiv je dužan da jednom u 20 godina izvrši redovnu reviziju arhivskih
fondova i zbirki.
Uslove i način revizije propisuje ministar.
Mere zaštite arhivske građe
Član 29
Arhiv sprovodi stručne i tehničke mere zaštite arhivske građe u arhivu
i brine za njenu sigurnost.
Mere zaštite arhivske građe su: preventivna zaštita, mikrofilmovanje, digitalizacija,
konzervacija i restauracija.
Mere zaštite arhivske građe bliže uređuje ministar.
Arhiv obezbeđuje fizičku zaštitu arhivske građe, uz saradnju organa uprave
nadležnog za unutrašnje poslove.
Preventivna zaštita
Član 30
Preventivna zaštita sprovodi se u svim arhivima, kao i kod stvaraoca i
imaoca arhivske građe i dokumentarnog materijala.
Način i bliže uslove za sprovođenje preventivne zaštite propisuje ministar.
Mikrofilmovanje i digitalizacija
Član 31
Arhiv obavlja sigurnosna i zaštitna snimanja arhivske građe, odnosno vrši
njeno mikrofilmovanje u cilju zaštite, zamene, dopune i kompletiranja arhivskih fondova i
zbirki.
Prvi primerak mikrofilma predstavlja zaštitnu kopiju i ne daje se na korišćenje.
Mikrofilm se može digitalizovati radi korišćenja.
Arhiv digitalizuje arhivsku građu u cilju davanja digitalnih kopija na
korišćenje umesto originala, njihovog korišćenja u okviru informacionog sistema, radi lakšeg
pretraživanja i objavljivanja.
Obavezno je mikrofilmovanje i digitalizacija arhivske građe.
Mikrofilmovanje i digitalizaciju arhivske građe koja se čuva u arhivima
mogu da obavljaju samo arhivi.
Bliže uslove za mikrofilmovanje i digitalizaciju arhivske građe utvrđenu
ovim članom, uređuje ministar, na predlog Državnog arhiva Srbije.
Konzervacija i restauracija arhivske građe
Član 32
Konzervacija i restauracija arhivske građe se sprovodi samo u konzervatorskim
laboratorijama i ateljeima u arhivima.
Način i bliže uslove za konzervaciju i restauraciju propisuje ministar.
Izrada plana zaštite i spasavanja arhivske građe u vanrednim
situacijama
Član 33
Arhiv je dužan da izradi plan zaštite i spasavanja arhivske građe u vanrednim
situacijama, sa posebnim merama za arhivsku građu od izuzetnog značaja.
Plan zaštite i spasavanja arhivske građe u vanrednim situacijama izrađuje
se u skladu sa posebnim propisima.
Istraživanja arhivske građe stranog porekla
Član 34
Javni i specijalni arhiv vrši istraživanje i kopiranje arhivske građe stranog
porekla u inostranstvu, koja je od značaja za istoriju srpskog naroda i Srbije, radi dopune
sopstvenih fondova.
Javni arhivi u matičnosti Državnog arhiva Srbije vrše istraživanje iz stava
1. ovog člana na osnovu saglasnosti Državnog arhiva Srbije.
Kulturno-obrazovna delatnost i predstavljanje arhivske građe
u inostranstvu
Član 35
Arhiv priređuje izložbe, organizuje predavanja, stručne i naučne skupove
i obavlja druge kulturne i obrazovne aktivnosti radi podizanja svesti najšire javnosti o
značaju arhivske građe kao kulturnog dobra i značaju arhivske delatnosti uopšte.
Arhiv priređuje izložbe i predstavlja arhivsku građu u inostranstvu.
Arhiv sarađuje u zemlji i inostranstvu sa drugim ustanovama kulture, naučnim,
obrazovnim i srodnim institucijama, informacionim i dokumentacionim centrima i drugim organizacijama,
radi unapređenja arhivske delatnosti.
Javni arhivi u matičnosti Državnog arhiva Srbije poslove iz st. 2. i 3.
ovog člana obavljaju na osnovu saglasnosti Državnog arhiva Srbije.
Usavršavanje zaposlenih u arhivima
Član 36
Arhiv je obavezan da se stara o stalnom stručnom usavršavanju zaposlenih
u arhivima, da prati razvoj arhivske teorije i prakse, kao i upravljanje dokumentima, radi
usavršavanja i ujednačavanja organizacije i metoda rada.
Izdavanje časopisa i arhivska biblioteka
Član 37
Arhiv može da izdaje stručni časopis ili stručne publikacije.
Arhiv ima specijalnu biblioteku čija delatnost obuhvata prikupljanje, obradu,
zaštitu, čuvanje i davanje na korišćenje bibliotečko-informacioni materijal koji se odnosi
na domaću i stranu stručnu literaturu iz oblasti arhivistike, istoriografije, oblasti društvenih
nauka, domaće i strane zbirke izvora koje prate i dopunjuju arhivsku građu ustanove pri kojoj
su osnovane, kao i publikacije objavljene na osnovu istraživanja arhivske građe koja se nalazi
u njegovim fondovima.
3 KORIŠĆENJE ARHIVSKE GRAĐE U ARHIVIMA
Rokovi dostupnosti arhivske građe
Član 38
Arhivska građa, po pravilu, dostupna je za korišćenje nakon isteka roka
od 30 godina od dana njenog nastanka.
Arhivska građa dostupna je za korišćenje i pre isteka roka od 30 godina
od dana njenog nastanka, ako to odobri njen stvaralac ili imalac, ako je potrebna državnim
organima i organizacijama za obavljanje njihove delatnosti, ako je potrebna za utvrđivanje,
ostvarivanje ili zaštitu prava u sudskom, upravnom ili postupku arbitraže i u naučnoistraživačke
svrhe.
Korisnik građe je odgovoran za povredu javnih interesa, odnosno privatnosti,
kao i povredu prava i interesa lica do koje bi došlo usled korišćenja arhivske građe iz stava
2. ovog člana.
Član 39
Arhivska građa koja sadrži podatke koji se odnose na odbranu zemlje i nacionalnu
bezbednost, kao i na privredne i druge interese Republike Srbije, dostupna je za korišćenje
po isteku roka od 50 godina od dana nastanka, ako posebnim propisom nije drugačije određeno.
Dostupnost i korišćenje arhivske građe i dosijea lica nastalih u radu službi
bezbednosti uređuju se posebnim zakonom koji uređuje njihovu dostupnost i korišćenje.
Odobrenje za korišćenje arhivske građe
Član 40
Zahtev za korišćenje arhivske građe sadrži sledeće podatke: lično ime,
adresa prebivališta ili boravišta, broj telefona i adresa elektronske pošte, broj lične karte
ili putne isprave i svrhu korišćenja arhivske građe.
Podaci iz stava 1. ovog člana se prikupljaju u svrhu zaštite arhivske građe.
O odobrenju za korišćenje arhivske građe rešenjem odlučuje direktor arhiva
ili lice koje on ovlasti.
Po žalbama protiv rešenja iz stava 3. ovog člana u drugom stepenu rešava
Ministarstvo.
Uslovi i način korišćenja arhivske građe
Član 41
Svi imaju pravo da pod jednakim uslovima koriste arhivsku građu koja se
čuva u arhivima.
Arhivska građa se koristi u arhivu.
Arhivskoj građi u elektronskom obliku može se pristupati i elektronskim
putem ako je javno dostupna.
Arhiv obezbeđuje uslove za korišćenje arhivske građe.
Korišćenje arhivske građe i informativnih sredstava u arhivima je besplatno.
Arhivska građa daje se na korišćenje u službene svrhe, svrhe naučnog i
stručnog istraživanja i potrebe publikovanja, za potrebe nastave, izložbi, ostvarivanja ili
zaštite ličnih prava i druge svrhe.
Na korišćenje se po pravilu daju mikrofilmske ili digitalne kopije arhivske
građe.
Izuzetno, na korišćenje će se dati originalna arhivska građa iako postoje
kopije te građe, ako to zahteva naučni metod rada.
Za korišćenje arhivske građe u reklamne svrhe, sticanja dobiti, za umnožavanje
i objavljivanje dokumenata, potrebna je posebna dozvola nadležnog arhiva.
Arhivi nemaju obavezu da istražuju arhivsku građu koju poseduju, u ime
i za račun korisnika građe.
Korisnik arhivske građe je odgovoran za povredu javnih interesa, odnosno
privatnosti, kao i povredu prava i interesa lica, nastalih usled korišćenja arhivske građe.
Bliže uslove i način korišćenja arhivske građe propisuje ministar.
Član 42
Na zahtev korisnika javni arhiv izdaje uverenja, overene kopije i prepise
dokumenata čije originale čuva i koji imaju dokaznu snagu javne isprave u skladu sa zakonom
kojim se uređuje opšti upravni postupak.
Član 43
Arhivska građa se ne daje na korišćenje: ako je njen stvaralac, imalac,
davalac ili darodavac prilikom predaje u pisanoj formi postavio ograničenja u pogledu njenog
korišćenja; ako se nalazi na sređivanju, obradi, konzervaciji i restauraciji; ako stručni
savet arhiva utvrdi da se može koristiti samo pod posebnim uslovima; ako direktor arhiva
proceni da bi njenim korišćenjem mogli da budu povređeni interesi države ili prava građana;
ako je u oštećenom stanju i ako je u toku priprema za njeno objavljivanje u izdanju arhiva.
Arhivska građa koja nije sređena, po pravilu, ne izdaje se na korišćenje.
Izuzetno, nesređena arhivska građa se može dati na korišćenje na osnovu
odobrenja direktora ili lica koje on ovlasti.
Arhivsku građu mogu koristiti bez ograničenja stvaraoci čijom je delatnošću
i radom ta građa nastala.
Korišćenje arhivske građe van arhiva
Član 44
Arhivska građa može se koristiti i izvan arhiva radi izlaganja na izložbama,
pod uslovom da je osigurana i uz obaveznu izradu zaštitne kopije o trošku priređivača izložbe.
Izuzetno, državni organi mogu, na određeno vreme, pozajmiti originalnu
arhivsku građu, uz obaveznu izradu zaštitne kopije na teret državnog organa.
Državni organ iz stava 2. ovog člana dužan je da sprovede posebne mere
zaštite arhivske građe koje odredi nadležni arhiv, kao i da pozajmljenu arhivsku građu osigura.
Arhivska građa može se privremeno izneti iz zemlje na osnovu rešenja Ministarstva
o privremenom iznošenju arhivske građe u inostranstvo radi izlaganja, ekspertize ili sprovođenja
mera tehničke zaštite.
U rešenju iz stava 4. ovog člana određuje se rok u kojem arhivska građa
mora biti vraćena u zemlju.
Pre iznošenja arhivske građe iz zemlje obavezno je obavljanje zaštitnog
snimanja.
III ORGANIZACIJA ARHIVSKE DELATNOSTI
1. OSNIVANJE I ORGANI ARHIVA
Vrste arhiva
Član 45
Arhivi se mogu osnovati kao:
1) javni;
2) specijalni;
3) privatni.
Osnivači arhiva
Član 46
Javne arhive osniva, odnosno osnivačka prava vrši Republika Srbija, osim
Arhiva Vojvodine, Istorijskog arhiva Beograda i Istorijskog arhiva grada Novog Sada, čiji
su osnivači AP Vojvodina, odnosno grad Beograd i grad Novi Sad.
Javni arhiv može, u skladu sa zakonom, osnovati nacionalni savet nacionalne
manjine.
Osnivač specijalnog arhiva utvrđuje se posebnim zakonom.
Privatni arhiv može osnovati pravno i fizičko lice.
Dužnosti osnivača
Član 47
Osnivači iz člana 46. ovog zakona, osim obaveze jedinica lokalne samouprave
iz člana 5. stav 3. ovog zakona, dužni su da obezbede sredstva u svom budžetu za finansiranje:
objekata, odnosno prostora za prijem i čuvanje arhivske građe, investicionog i tekućeg održavanja,
kapitalnih projekata, tekućih rashoda i izdataka, redovne delatnosti i ostvarivanje programa
i izvršavanja obaveza utvrđenih ovim zakonom i drugim propisima.
Osnivač, odnosno jedinice lokalne samouprave iz člana 5. stav 3. ovog zakona,
u slučaju donošenja odluke o rekonstrukciji, prodaji, promeni namene ili rušenju objekta
u kome se nalazi arhiv obavezan je da obezbedi tom arhivu objekte koji odgovaraju normama
i zahtevima čuvanja arhivske građe.
Arhivi imaju pravo na sopstvene prihode koje ostvaruju vršenjem usluga
koje ne predstavljaju javnu uslugu u skladu sa zakonom kojim se uređuje budžetski sistem.
Uslovi za osnivanje arhiva
Član 48
Arhiv se može osnovati i početi sa radom i obavljati delatnost ako su ispunjeni
i posebni uslovi u pogledu:
1) prostora za rad i smeštaj arhivske građe, objekata i odgovarajuće opreme;
2) minimalnog broja zaposlenih na stručnim arhivističkim poslovima;
3) finansiranja rada arhiva i redovne delatnosti.
Ministar propisuje bliže uslove iz stava 1. ovog člana.
Ministarstvo rešenjem utvrđuje ispunjenost uslova za početak rada i obavljanje
delatnosti arhiva utvrđenih ovim zakonom.
Poslove iz stava 3. ovog člana za područje autonomne pokrajine, obavlja
nadležni pokrajinski organ, kao povereni posao, osim za arhive kojima je osnivač Republika
Srbija.
Protiv rešenja iz st. 3. i 4. ovog člana nije dozvoljena žalba ali se može
pokrenuti upravni spor.
Organi arhiva
Član 49
Organi arhiva su: direktor, upravni odbor i nadzorni odbor.
Imenovanje direktora arhiva, imenovanje vršioca dužnosti direktora arhiva,
nadležnosti, prestanak dužnosti i drugo, utvrđuje se na način i po postupku propisanim odredbama
zakona kojim se uređuje oblast kulture.
Nadležnost, izbor članova i rad upravnog i nadzornog odbora arhiva, kao
i prestanak dužnosti članova upravnog i nadzornog odbora, utvrđuje se na način i po postupku
propisanim odredbama zakona kojim se uređuje oblast kulture, a za arhiv čija osnivačka prava
vrši autonomna pokrajina i u skladu sa odredbama zakona kojim se uređuje nadležnost Autonomne
pokrajine Vojvodine.
2. ARHIVI
Javni arhivi
Član 50
Državni arhiv Srbije
je centralna i matična ustanova zaštite arhivske
građe za teritoriju Republike Srbije, u čijoj nadležnosti je zaštita arhivske građe i dokumentarnog
materijala nastalih u radu organa, ustanova i organizacija Republike Srbije i drugih stvaralaca
i imalaca čiji je osnivač država ili čija je delatnost od interesa za Republiku Srbiju, kao
i arhivsku građu od značaja za istoriju Srbije i srpskog naroda.
Arhiv Jugoslavije
je ustanova zaštite u čijoj nadležnosti je zaštita
arhivske građe nastale radom centralnih državnih organa i organizacija jugoslovenske države
(1918-2006) i poslovi u vezi sa primenom Sporazuma o pitanjima sukcesije Aneks "D" u
pogledu "Državne arhive SFRJ" i kao takav predstavlja javni arhiv koji je deo mreže
arhivske službe Republike Srbije.
Vojni arhiv
kao ustanova zaštite arhivske građe i dokumentarnog
materijala koji nastaju u radu Ministarstva odbrane i Vojske Srbije, ili se kod njih nalazi,
obavlja arhivsku delatnost za potrebe organa uprave nadležnog za odbranu, u skladu sa odredbama
ovog zakona koje regulišu delatnost i nadležnosti javnih arhiva, propisima o odbrani i propisima
kojima se uređuje vršenje arhivske delatnosti za potrebe odbrane i Vojske Srbije.
Pokrajinski arhivi
- Arhiv Vojvodine i Arhiv Kosova i Metohije su
matične ustanove zaštite arhivske građe za teritoriju autonomne pokrajine i u njihovoj nadležnosti
je zaštita arhivske građe i dokumentarnog materijala nastalih u radu pokrajinskih organa
i organizacija i drugih stvaralaca i imalaca čiji je osnivač autonomna pokrajina ili čija
je delatnost od interesa za autonomnu pokrajinu.
Međuopštinski arhivi
su ustanove zaštite arhivske građe za teritoriju
više jedinica lokalne samouprave i u njihovoj nadležnosti je zaštita arhivske građe i dokumentarnog
materijala nastalih u radu organa jedinica lokalne samouprave i drugih stvaralaca i imalaca
čija je delatnost od interesa za te jedinice lokalne samouprave.
Arhivi jedinica lokalne samouprave
su ustanove zaštite arhivske
građe za teritoriju jedinice lokalne samouprave i u njihovoj nadležnosti je zaštita arhivske
građe i dokumentarnog materijala nastalih u radu organa jedinica lokalne samouprave i drugih
stvaralaca i imalaca čija je delatnost od interesa za tu jedinicu lokalne samouprave.
Specijalni arhivi
Član 51
Specijalni arhivi obavljaju zaštitu određene vrste arhivske građe i/ili
arhivske građe određenog organa ili organizacije.
Specijalni arhivi se osnivaju posebnim zakonima uz prethodno pribavljeno
mišljenje Državnog arhiva Srbije.
Odredbe ovog zakona koje se odnose na obaveze javnih arhiva shodno se primenjuju
i na specijalne arhive.
Mreža arhiva
Član 52
Arhivi iz člana 50. ovog zakona, osim Vojnog arhiva, čine mrežu arhiva
Republike Srbije.
Ministar rešenjem utvrđuje koji javni arhivi i za koju teritoriju obavljaju
poslove zaštite arhivske građe.
Poslove iz stava 2. ovog člana za područje Autonomne pokrajine Vojvodine,
obavlja nadležni pokrajinski organ, kao povereni posao, osim za arhive kojima je osnivač
Republika Srbija.
Rešenje iz stava 2. ovog člana objavljuje se u "Službenom glasniku
Republike Srbije", odnosno u "Službenom listu AP Vojvodine".
Arhivski informacioni sistem
Član 53
Javni i specijalni arhivi se povezuju u jedinstven informacioni sistem
i upravljaju zajedničkom informaciono-komunikacionom infrastrukturom za potrebe stvaranja,
primanja, evidentiranja, arhiviranja, čuvanja i korišćenja elektronskih i svih drugih oblika
i vrsta dokumenata, u neograničenom vremenskom periodu.
Umrežavanje arhiva i obezbeđivanje internet konekcije sprovodi služba Vlade
nadležna za projektovanje, usklađivanje, razvoj i funkcionisanje sistema elektronske uprave
i informacionih sistema i infrastrukture organa.
Umrežavanje arhiva i obezbeđivanje internet konekcije obavlja se preko
Jedinstvene informaciono-komunikacione mreže elektronske uprave.
Način vođenja i sadržaj arhivskog informacionog sistema uređuje se posebnim
zakonom.
Nadzor
Član 54
Ministarstvo vrši nadzor nad radom arhiva.
Nadzor nad radom arhiva na teritoriji autonomnih pokrajina vrše i nadležni
organi autonomnih pokrajina, kao povereni posao.
Nadzor nad radom arhiva za potrebe odbrane i Vojske Srbije vrši ministarstvo
nadležno za odbranu.
Stručni nadzor
Član 55
Nadzor nad stručnim radom javnih arhiva u Republici Srbiji, osim nad Arhivom
Jugoslavije i Vojnim arhivom, obavljaju matični arhivi kao povereni posao.
Nadzor nad stručnim radom Arhiva Vojvodine i Arhiva Kosova i Metohije obavlja
Državni arhiv Srbije kao povereni posao.
Nadzor nad stručnim radom specijalnih i privatnih arhiva u Republici Srbiji
obavlja Državni arhiv Srbije kao povereni posao.
3. MATIČNOST ARHIVA
Obaveze matičnih arhiva
Član 56
Matični arhivi su Državni arhiv Srbije, Arhiv Vojvodine, Arhiv Kosova i
Metohije.
Matični arhiv, pored poslova iz čl. 22-37. ovog zakona, obavlja i sledeće
poslove:
1) vodi evidenciju arhiva koji su u njihovoj nadležnosti;
2) obavlja nadzor nad stručnim radom arhiva i arhivskih odeljenja koji
su u njihovoj nadležnosti;
3) vodi evidencije o arhivskoj građi;
4) vodi evidenciju o broju i strukturi zaposlenih, arhivskim objektima
i uslovima smeštaja, opremi i finansiranju arhiva u njihovoj nadležnosti;
5) stara se o organizovanju stručnog ispita i stalnog stručnog usavršavanja
zaposlenih u arhivima;
6) obezbeđuje uslove za rad komisije za polaganje stručnih ispita.
Poslovi iz stava 2. ovog člana obavljaju se kao povereni, u skladu sa zakonom.
Način vršenja nadzora nad stručnim radom uređuje Državni arhiv Srbije kao
povereni posao.
Obaveze Državnog arhiva Srbije
Član 57
Državni arhiv Srbije, pored poslova iz čl. 22-37. i člana 56. ovog zakona,
obavlja i sledeće poslove:
1) vodi centralni registar arhivske građe u Republici Srbiji;
2) vodi evidenciju javnih, specijalnih i privatnih arhiva u Republici Srbiji;
3) učestvuje u izradi jedinstvenog arhivskog informacionog sistema;
4) učestvuje u izradi strategije razvoja arhiva, kao dela strategije razvoja
kulture Republike Srbije;
5) pruža pomoć u stručnom održavanju i zaštiti arhivske građe srpskog porekla
koja se nalazi u arhivima/arhivama crkava, eparhija, srpskih pravoslavnih crkvenih opština
i manastira van zemlje;
6) organizuje istraživanja arhivske građe koja je od značaja za istoriju
Srbije i srpskog naroda, a nalazi se van teritorije Republike Srbije;
7) donosi plan i program stručnog usavršavanja radnika u arhivima;
8) donosi srednjoročni i dugoročni program razvoja arhivske delatnosti
u Republici Srbiji u skladu sa zakonom;
9) utvrđuje metodologiju za stručni nadzor, koji obavljaju matični arhivi;
10) utvrđuje i normira poslove koje obavljaju zaposleni na stručnim arhivskim
poslovima;
11) razmatra izveštaje matičnih arhiva o stručnom nadzoru na teritoriji
Republike Srbije i nalaže odgovarajuće mere;
12) donosi stručna uputstva za arhive u Republici Srbiji.
Poslovi iz stava 1. tač. 1), 2), 9) i 12) ovog člana obavljaju se kao povereni
poslovi.
Akt iz stava 1. tačka 9) ovog člana objavljuje se u "Službenom glasniku
Republike Srbije".
Arhivski savet
Član 58
Državni arhiv Srbije obrazuje Arhivski savet kao stručno savetodavno telo,
radi obezbeđivanja stalne stručne podrške u očuvanju i razvoju arhivske delatnosti.
Član 59
Arhivski savet ima devet članova koje bira direktor Državnog arhiva Srbije.
Članovi Arhivskog saveta biraju se iz reda uglednih i afirmisanih stručnjaka
u arhivskoj delatnosti na period od pet godina.
Član 60
Arhivski savet:
1) predlaže stručna uputstva za arhive u Republici Srbiji;
2) razmatra međunarodne propise, standarde i preporuke iz oblasti arhivske
i informacione delatnosti i predlaže njihovu primenu;
3) predlaže plan i program stručnog usavršavanja zaposlenih u arhivima;
4) predlaže utvrđivanje i normiranje poslova koje obavljaju zaposleni na
stručnim arhivskim poslovima;
5) daje predloge i smernice u ostvarivanju kulturne i obrazovne funkcije
arhiva.
Član 61
Arhivski savet donosi poslovnik.
Arhivski savet donosi odluke većinom glasova od ukupnog broja članova Arhivskog
saveta.
Rad Arhivskog saveta je javan.
Državni arhiv Srbije pruža stručnu i administrativno-tehničku potporu Arhivskom
savetu.
4. STRUČNA ARHIVSKA ZVANJA
Uslovi za obavljanje stručnih arhivskih poslova
Član 62
U arhivima stručne arhivske poslove obavljaju lica koja imaju odgovarajuće
obrazovanje u skladu sa članom 64. ovog zakona i položen stručni arhivistički ispit.
Lica koja obavljaju stručne arhivske poslove u arhivima do polaganja stručnog
arhivističkog ispita imaju status pripravnika. Stručne arhivske poslove mogu obavljati lica
sa stečenim osnovnim i višim stručnim zvanjima.
Polaganje stručnog ispita
Član 63
Stručno osposobljavanje za praktični rad u arhivima za zaposlene na stručnim
poslovima s visokim i višim obrazovanjem traje godinu dana, a sa srednjim obrazovanjem -
devet meseci.
Stručno osposobljavanje iz stava 1. ovog člana obavlja se u arhivima.
Stručni ispit polaže se u Državnom arhivu Srbije pred Komisijom za polaganje
stručnog ispita u arhivskoj delatnosti koju obrazuje ministar.
Stručni ispit polaže se i u pokrajinskom arhivu pred komisijom za polaganje
stručnog ispita u arhivskoj delatnosti koju obrazuje nadležni organ autonomne pokrajine kao
povereni posao.
Troškove polaganja stručnog ispita snosi arhiv u kome je kandidat zaposlen.
Arhiv u svom finansijskom planu planira sredstva za troškove polaganja
stručnog ispita zaposlenih iz stava 1. ovog člana.
Plan i program stručnog osposobljavanja zaposlenih u arhivima, program
stručnog ispita i način njegovog polaganja propisuje ministar.
Zaposlenom iz stava 1. ovog člana koji u roku od tri godine od sticanja
uslova za polaganje stručnog ispita ne položi stručni ispit prestaje radni odnos u arhivu
danom isteka tog roka.
Stručna zvanja
Član 64
Polaganjem stručnog ispita stiču se osnovna stručna zvanja: arhivski pomoćnik,
tehničar restaurator papira, viši arhivski pomoćnik, arhivist i konzervator papira.
Poslove arhivskog pomoćnika i tehničara restauratora papira može da obavlja
lice sa stečenim srednjim obrazovanjem u četvorogodišnjem trajanju i položenim stručnim ispitom.
Poslove višeg arhivskog pomoćnika može da obavlja lice sa stečenim visokim
obrazovanjem na studijama prvog stepena u obimu od najmanje 180 ESPB bodova, odnosno sa stečenim
prvim stepenom visokog obrazovanja ili stečenim višim obrazovanjem, po propisu koji je uređivao
visoko obrazovanje do 10. septembra 2005. godine.
Poslove arhiviste i konzervatora papira može da obavlja lice sa stečenim
visokim obrazovanjem na studijama drugog stepena, odnosno na osnovnim studijama u trajanju
od najmanje četiri godine, po propisu koji je uređivao visoko obrazovanje do 10. septembra
2005. godine i položenim stručnim ispitom.
Viša stručna zvanja na stručnim arhivskim poslovima su: arhivski pomoćnik
prve vrste, viši tehničar restaurator papira, viši arhivski pomoćnik prve vrste, viši arhivist
i arhivski savetnik, konzervator papira savetnik i ona se stiču dodelom.
Ministar obrazuje Komisiju za dodelu viših stručnih zvanja u arhivskoj
delatnosti.
Bliže uslove i način sticanja viših stručnih zvanja propisuje ministar.
IV KAZNENE ODREDBE
Član 65
Novčanom kaznom u iznosu od 50.000 do 2.000.000 dinara kazniće se za prekršaj
pravno lice:
1) ako izvrši povredu odredaba iz člana 6. ovog zakona;
2) ako postupi suprotno odredbama člana 9. ovog zakona;
3) ako arhivsku građu ne čuva kao celinu - arhivski fond (član 10. ovog
zakona);
4) ako postupi suprotno odredbama člana 11. ovog zakona;
5) ako ne donese akta predviđena članom 14. ovog zakona;
6) ako uništi dokumentarni materijal bez odobrenja nadležnog arhiva iz
člana 16. stav 2. ovog zakona;
7) ako ne preda sređenu i popisanu arhivsku građu nadležnom arhivu (član
17. stav 1. ovog zakona);
8) ukoliko ne izvrši obaveze iz člana 18. ovog zakona;
9) ukoliko postupi suprotno odredbama člana 19. ovog zakona;
10) ako ne izvrši mere za otklanjanje nedostataka koje su uočene prilikom
vršenja stručnog nadzora u naloženom roku (član 23. stav 1. ovog zakona).
Novčanom kaznom od 5.000 do 150.000 dinara kazniće se za prekršaj iz stava
1. ovog člana odgovorno lice u pravnom licu.
Član 66
Nadležni javni arhiv ima pravo aktivne legitimacije u pogledu ostvarivanja
mera zaštite i korišćenja kulturnih dobara i podnošenja zahteva za pokretanje krivičnog i
prekršajnog postupka.
V PRELAZNE I ZAVRŠNE ODREDBE
Član 67
Arhivi osnovani do dana stupanja na snagu ovog zakona dužni su da svoju
organizaciju i rad usklade sa odredbama ovog zakona u roku od godinu dana od dana stupanja
na snagu ovog zakona.
Arhiv Srbije promeniće naziv u Državni arhiv Srbije u roku od godinu dana
od dana stupanja na snagu ovog zakona.
Osnivači arhiva dužni su da obezbede dodatna sredstva i povećanje broja
zaposlenih za izvršenje novih obaveza utvrđenih ovim zakonom.
Republika Srbija preuzeće osnivačka prava nad javnim arhivima čiji je osnivač
autonomna pokrajina, jedinica lokalne samouprave, osim nad Arhivom Vojvodine i Istorijskim
arhivom Beograda, kada se steknu uslovi za preuzimanje obezbeđivanjem sredstva u budžetu
Republike Srbije.
Odluku o preuzimanju osnivačkih prava iz stava 3. ovog člana donosi Vlada.
Osnivačka prava iz stava 4. ovog člana u ime Republike Srbije vrši Vlada.
Od dana preuzimanja osnivačkih prava nad javnim arhivima Vlada će u roku
od godinu dana imenovati organe javnih arhiva u skladu sa ovim zakonom.
Do imenovanja direktora, upravnog i nadzornog odbora javnih arhiva u skladu
sa ovim zakonom, dosadašnji direktor, upravni i nadzorni odbor nastavljaju sa radom.
Na imenovanje organa javnih arhiva primenjuju se odredbe ovog zakona.
Direktori javnih arhiva nad kojima je osnivačka prava preuzela Republika
Srbija preduzeće potrebne mere radi upisa u sudski registar.
Javni arhivi uskladiće organizaciju, rad i opšte akte sa odredbama ovog
zakona u roku od godinu dana od dana njegovog stupanja na snagu.
Organizacija, rad, opšta akta i organi Vojnog arhiva uskladiće se sa odredbama
ovog zakona i propisima koji uređuju oblast odbrane i Vojsku Srbije, u roku od godinu dana
od dana stupanja na snagu ovog zakona.
Član 68
Poslove iz člana 12. ovog zakona služba Vlade nadležna za projektovanje,
usklađivanje, razvoj i funkcionisanje sistema elektronske uprave i informacionih sistema
i infrastrukture organa obavlja do obezbeđivanja uslova i kapaciteta Državnog arhiva za obavljanje
ovih poslova.
Član 69
Do obezbeđivanja uslova za elektronsko arhiviranje i dugotrajno i pouzdano
čuvanje arhivske građe koja je izvorno nastala u elektronskom obliku, opreme, stručnog kadra
i obuke zaposlenih u arhivima za vršenje e-arhiviranja, ti poslovi vršiće se prema odredbama
zakona koji se primenjivao do početka primene ovog zakona a najkasnije do 1. oktobra 2020.
godine.
Član 70
Arhivsku građu koja je do dana stupanja na snagu ovog zakona utvrđena za
kulturno dobro arhivi su dužni da mikrofilmuju bez odlaganja a najkasnije u roku od 10 godina
od dana stupanja na snagu ovog zakona.
Član 71
Arhivski radnik koji je do dana stupanja na snagu ovog zakona zasnovao
radni odnos u arhivu i ima položen stručni ispit može nastaviti sa obavljanjem arhivskih
poslova i posle stupanja na snagu ovog zakona.
Zaposleni koji na dan stupanja na snagu ovog zakona obavlja arhivske poslove
za koje nema odgovarajuće obrazovanje ili položen stručni ispit, može nastaviti sa obavljanjem
tih poslova pod uslovom da u roku od dve godine od dana stupanja na snagu ovog zakona stekne
odgovarajuće obrazovanje, odnosno položi stručni ispit.
Zaposleni sa akademskim zvanjem doktora istorijskih nauka nemaju obavezu
polaganja stručnog ispita.
Član 72
Pravni subjekti koji su do postupka privatizacije bili u društvenoj ili
državnoj svojini, mogu zadržati arhivsku građu i dokumentarni materijal koji su privatizacijom
preuzeli zajedno sa pravnim licem, a potrebni su im u obavljanju njihove osnovne delatnosti
- godinu dana od dana stupanja na snagu ovog zakona, nakon čega je predaju nadležnom arhivu.
Pravni subjekti iz stava 1. ovog člana dužni su da sa dokumentarnim materijalom
iz stava 1. ovog člana postupaju prema odredbama člana 9. ovog zakona.
Ako arhiv nije u mogućnosti da preuzme arhivsku građu iz stava 1. ovog
člana, pravni subjekt iz stava 1. ovog člana dužan je da je čuva do trenutka kada predaja
arhivu bude bila moguća.
Član 73
Podzakonski propisi za sprovođenje ovog zakona doneće se u roku od godinu
dana od dana stupanja na snagu ovog zakona.
Član 74
Danom početka primene ovog zakona prestaje da važi Zakon o arhivskoj građi
Savezne Republike Jugoslavije ("Službeni list SRJ", br. 12/98 i 13/98 - ispravka).
Danom početka primene ovog zakona prestaju da važe odredbe čl. 37, 38,
39, 40. i 41, člana 74. stav 3, čl. 76, 81, 93, 97. i 131. Zakona o kulturnim dobrima ("Službeni
glasnik RS", br. 71/94, 52/11 - dr. zakon i 99/11 - dr. zakon), a odredbe člana 53.
stav 2, člana 56. stav 3, čl. 57, 61, 68, 70, 79, 85, 86, 87, 94, 95. i člana 111. stav 4.
tog zakona prestaju da važe u delu koji se odnosi na arhivsku građu i rad arhiva.
Član 75
Ovaj zakon stupa na snagu osmog dana od dana objavljivanja u "Službenom
glasniku Republike Srbije", a primenjivaće se istekom godinu dana od dana njegovog stupanja
na snagu.