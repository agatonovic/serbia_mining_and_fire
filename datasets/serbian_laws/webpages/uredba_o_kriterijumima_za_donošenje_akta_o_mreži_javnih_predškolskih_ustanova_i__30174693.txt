Title: UREDBAO KRITERIJUMIMA ZA DONOŠENJE AKTA O MREŽI JAVNIH
      PREDŠKOLSKIH USTANOVA I AKTA O MREŽI JAVNIH OSNOVNIH ŠKOLA
URL: https://www.paragraf.rs/propisi/uredba-kriterijumima-donosenje-akta-mrezi-javnih-predskolskih-ustanova.html
Extracted: 2025-07-06T23:16:17.155588
================================================================================

Sve informacije o propisu nađite
OVDE
.
Tweet
Prijavite se na
mailing listu
!
﻿
UREDBA
O KRITERIJUMIMA ZA DONOŠENJE AKTA O MREŽI JAVNIH
      PREDŠKOLSKIH USTANOVA I AKTA O MREŽI JAVNIH OSNOVNIH ŠKOLA
("Sl. glasnik RS", br. 21/2018)
Član 1
Ovom uredbom utvrđuju se kriterijumi za donošenje akta o mreži
  javnih predškolskih ustanova i akta o mreži javnih osnovnih škola, čiji je
  osnivač Republika Srbija, autonomna pokrajina ili jedinica lokalne samouprave.
Predškolske ustanove i osnovne škole iz stava 1. ovog člana
  osnivaju se i prostorno raspoređuju na način koji će osigurati širu dostupnost
  kvalitetnog predškolskog vaspitanja i obrazovanja i potpuni obuhvat učenika
  kvalitetnim osnovnim obrazovanjem i vaspitanjem.
Kriterijumi za donošenje akta o mreži predškolskih
  ustanova
Član 2
Broj i prostorni raspored predškolskih ustanova iz člana 1.
  ove uredbe, prema vrsti i strukturi, planira se aktom o mreži javnih predškolskih
  ustanova.
Akt o mreži javnih predškolskih ustanova obuhvata javne predškolske
  ustanove u svom sedištu i van sedišta u izdvojenom odeljenju - objektu predškolske
  ustanove ili drugom prostoru, u skladu sa zakonom.
Akt o mreži javnih predškolskih ustanova, uvažavajući ciljeve
  i principe predškolskog vaspitanja i obrazovanja i potrebu optimalnog korišćenja
  raspoloživih resursa u ustanovi i lokalnoj zajednici, donosi skupština jedinice
  lokalne samouprave, u skladu sa geografskim, demografskim, kulturnim, ekonomskim,
  ekološkom i drugim karakteristikama.
Akt o mreži javnih predškolskih ustanova donosi se na osnovu
  sledećih kriterijuma:
1) jednako pravo i dostupnost svih oblika predškolskog vaspitanja
  i obrazovanja, bez diskriminacije i segregacije po bilo kom osnovu;
2) potpuni obuhvat dece odgovarajućeg uzrasta za pohađanje
  obaveznog programa pripreme deteta pred polazak u školu (pripremni predškolski
  program) koji traje najmanje devet meseci;
3) 70 % dece obuhvaćeno predškolskim vaspitanjem i obrazovanjem,
  do 2025. godine, u skladu sa Nacionalnim milenijumskim ciljevima razvoja u
  Republici Srbiji i drugim nacionalnim dokumentima i potvrđenim međunarodnim
  konvencijama;
4) najmanje jedna javna predškolska ustanova u svakoj jedinici
  lokalne samouprave;
5) celishodno formiranje vaspitnih grupa, u skladu sa zakonom;
6) iskazane potrebe porodica za programima predškolskog vaspitanja
  i obrazovanja, u različitom trajanju (u celodnevnom, poludnevnom i višednevnom
  trajanju) i drugim oblicima rada i usluga;
7) uvažavanje specifičnosti lokalne tradicije, nacionalno mešovitih
  područja i područja naseljenih nacionalnim manjinama, kao i njihovog Ustavom
  zagarantovanog prava na predškolsko vaspitanje i obrazovanje na jeziku nacionalne
  manjine.
Kriterijumi za donošenje akta o mreži javnih
  osnovnih škola
Član 3
Broj i prostorni raspored osnovnih škola iz člana 1. ove uredbe,
  prema vrsti i strukturi, uređuje se aktom o mreži javnih osnovnih škola.
Akt o mreži javnih osnovnih škola obuhvata ustanove u svom
  sedištu i van sedišta, odnosno u drugom objektu, organizovanjem izdvojenog
  odeljenja ustanove, u skladu sa zakonom.
Akt o mreži javnih osnovnih škola, uvažavajući principe jednakog
  prava i dostupnosti, efikasnosti i efektivnosti, donosi skupština jedinice
  lokalne samouprave, u skladu sa geografskim, demografskim, kulturnim, ekonomskim,
  ekološkom i drugim karakteristikama.
Akt o mreži javnih osnovnih škola donosi se na osnovu sledećih
  kriterijuma:
1) jednako pravo i dostupnost i potpun obuhvat osnovnim obrazovanjem
  i vaspitanjem svih učenika bez diskriminacije i segregacije po bilo kom osnovu;
2) dostupnost programa osnovnog obrazovanja odraslih, u skladu
  sa iskazanim potrebama za obrazovanjem odraslih;
3) postizanje obrazovno-vaspitnih ciljeva, optimalnim korišćenjem
  raspoloživih resursa;
4) najmanje jedna javna osnovna škola u jedinici lokalne samouprave;
5) definisano područje škole od strane jedinice lokalne samouprave
  sa kojeg se upisuju učenici, u skladu sa zakonom;
6) javna osnovna škola može biti osnovana kao posebna ustanova,
  za najmanje 480 učenika ili 16 odeljenja;
7) javna osnovna škola može biti osnovana i za manje od 480
  učenika, ako na udaljenosti do dva kilometra ne postoji druga osnovna škola
  (osim u jedinicama lokalne samouprave koje imaju status grada);
8) javna osnovna škola može biti osnovana i za manje od 480
  učenika, ukoliko se u njoj nastava izvodi na jeziku i pismu nacionalne manjine,
  odnosno dvojezično, na jeziku i pismu nacionalne manjine i na srpskom i ako
  na udaljenosti do dva kilometra ne postoji druga škola;
9) uvažavanje specifičnosti lokalne tradicije, nacionalno mešovitih
  područja i područja naseljenih nacionalnim manjinama, kao i njihovog Ustavom
  zagarantovanog prava na obrazovanje i vaspitanje na jeziku i pismu nacionalne
  manjine.
Član 4
Jedinica lokalne samouprave dužna je da sačini elaborat, koji
  sadrži razvojni plan mreže izrađen na osnovu trenda prirodnog priraštaja dece
  i učenika, kao i migracionih kretanja u jedinici lokalne samouprave i to:
- za javne predškolske ustanove, za period od pet godina;
- za javne osnovne škole za period od četiri, odnosno osam
  godina.
Elaborat sadrži podatke o:
1) ukupnom broju stanovnika, broju i uzrastu dece, odnosno
  učenika na određenom području koje je definisano od strane jedinice lokalne
  samouprave, područje škole;
2) specifičnostima i veličini terena, veličini naselja, postojanju
  podstandardnih naselja, međusobnoj udaljenosti i saobraćajnoj povezanosti naseljenih
  mesta, kao i specifičnostima brdsko-planinskih i prigraničnih područja;
3) nivou ekonomskog razvoja jedinice lokalne samouprave;
4) specifičnostima lokalne tradicije, nacionalno mešovitim
  područjima i područjima naseljenim nacionalnim manjinama i nivou razvijenosti
  ustanova kulture i sporta.
Član 5
Danom stupanja na snagu ove uredbe prestaje da važi Uredba
  o kriterijumima za donošenje akta o mreži predškolskih ustanova i akta o mreži
  osnovnih škola ("Službeni glasnik RS", broj 80/10).
Član 6
Ova uredba stupa na snagu osmog dana od dana objavljivanja
  u "Službenom glasniku Republike Srbije".