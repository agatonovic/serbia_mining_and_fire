Title: PRAVILNIKO NAČINU VOĐENJA I SADRŽINI REGISTRA PRUŽALACA RAČUNOVODSTVENIH
USLUGA
URL: https://www.paragraf.rs/propisi/pravilnik-o-nacinu-vodjenja-sadrzini-registra-pruzalaca-racunovodstvenih-usluga.html
Extracted: 2025-07-06T23:11:33.427180
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU VOĐENJA I SADRŽINI REGISTRA PRUŽALACA RAČUNOVODSTVENIH
USLUGA
("Sl. glasnik RS", br. 89/2020)
I UVODNE ODREDBE
Predmet
Član 1
Ovim pravilnikom bliže se uređuje način vođenja i sadržina Registra pružalaca
računovodstvenih usluga (u daljem tekstu: Registar), upis podataka u Registar, javno objavljivanje
podataka iz Registra, kao i obaveštavanje Komore ovlašćenih revizora (u daljem tekstu: Komora)
i izveštavanje Nacionalne komisije za računovodstvo (u daljem tekstu: Nacionalna komisija).
Predmet upisa
Član 2
U Registru se evidentiraju podaci o rešenjima o davanju, odnosno oduzimanju
dozvole za pružanje računovodstvenih usluga koja Komora izdaje u skladu sa zakonom koji uređuje
računovodstvo (u daljem tekstu: Zakon), osnovni podaci o pravnim licima, odnosno preduzetnicima
koji imaju registrovanu pretežnu delatnost pružanja računovodstvenih usluga i dozvolu za
pružanje tih usluga (u daljem tekstu: pružalac računovodstvenih usluga), podaci o licu koje
ima profesionalno zvanje u oblasti računovodstva ili revizije stečeno u skladu sa Zakonom
i koje je zaposleno kod pružaoca računovodstvenih usluga (u daljem tekstu: ovlašćeni računovođa),
kao i podaci o povezanim pravnim licima sa tim pružaocem.
II NAČIN VOĐENJA I SADRŽINA REGISTRA
Način vođenja Registra
Član 3
Registar se vodi kao jedinstvena, centralna i elektronska baza podataka
u koji se, u skladu sa zakonom, evidentiraju podaci i dokumenta iz čl. 4. i 5. ovog pravilnika.
Registar je javna knjiga i vodi se na srpskom jeziku.
Podaci i dokumenta iz stava 1. ovog člana se vode prema matičnom broju
pružaoca računovodstvenih usluga, kao jedinstvenom identifikatoru.
Podaci i dokumenta iz Registra se redovno ažuriraju i javno objavljuju
na internet stranici Agencije za privredne registre (u daljem tekstu: Agencija) u skladu
sa Zakonom i ovim pravilnikom.
Agencija vodi Registar preko registratora imenovanog u skladu sa zakonom
koji uređuje poslovanje Agencije (u daljem tekstu: registrator).
Obrada podataka u Registru iz stava 1. ovog člana vrši se u skladu sa zakonom
kojim se uređuje zaštita podataka o ličnosti.
Podaci i dokumenta iz stava 1. ovog člana čuvaju se trajno.
Podaci koje Registar sadrži
Član 4
Registar sadrži:
1) osnovne podatke o pružaocu računovodstvenih usluga (poslovno ime i matični
broj);
2) podatke o rešenju o davanju, odnosno oduzimanju dozvole za pružanje
računovodstvenih usluga (broj i datum rešenja);
3) podatke o ovlašćenom računovođi zaposlenom kod pružaoca računovodstvenih
usluga sa punim radnim vremenom;
4) podatke o pravnim licima povezanim sa pružaocem računovodstvenih usluga
u skladu sa Zakonom;
5) podatke o datumu i broju pod kojim je pružalac računovodstvenih usluga
upisan, odnosno brisan iz Registra, kao i o datumu i broju pod kojima su vršene promene podataka
u Registru.
Podaci o fizičkim licima iz stava 1. ovog člana koji se vode u okviru Registra
su:
1) za domaća fizička lica - lično ime i jedinstveni matični broj građana;
2) za strana fizička lica - lično ime, broj pasoša i država izdavanja i/ili
lični broj za stranca i/ili broj lične karte stranca u skladu sa propisima kojima se uređuju
uslovi za ulazak, kretanje i boravak stranaca na teritoriji Republike Srbije;
Pored podataka iz stava 2. ovog člana, za ovlašćenog računovođu se u okviru
Registra vode i podaci o profesionalnom zvanju koje poseduje, broju i datumu akta o sticanju
tog zvanja, kao i naziv izdavaoca akta.
Podaci o pravnim licima iz stava 1. tačka 4) ovog člana koji se vode u
okviru Registra su:
1) za domaća pravna lica - poslovno ime, adresa sedišta i matični broj;
2) za strana pravna lica poslovno ime, adresa sedišta, broj pod kojim se
to pravno lice vodi u matičnom registru i država u kojoj je to lice registrovano.
U Registar se upisuju i sve promene podataka koje se vode u Registru.
Dokumentacija koju Registar sadrži
Član 5
Registar pored podataka iz člana 4. ovog pravilnika, sadrži i dokumenta
na osnovu kojih je izvršeno evidentiranje podataka u Registru.
III UPIS PODATAKA U REGISTAR
Dostavljanje rešenja o davanju i oduzimanju dozvole i upis
u Registar
Član 6
Komora po službenoj dužnosti, bez odlaganja dostavlja Agenciji rešenje
o davanju, odnosno oduzimanju dozvole za pružanje računovodstvenih usluga, putem posebne
aplikacije Agencije uspostavljene za potrebe dostavljanja podataka i dokumenata radi upisa
u Registar (u daljem tekstu: posebna aplikacija Agencije), u elektronskom obliku.
Dostavljanje rešenja iz stava 1. ovog člana vrši se na način da uz to rešenje,
ovlašćeno lice Komore u posebnu aplikaciju Agencije unosi broj i datum rešenja, osnovne podatke
o pružaocu računovodstvenih usluga, ovlašćenom računovođi i o povezanim pravnim licima u
formi posebnog pregleda, a zatim sve zajedno potpisuje svojim kvalifikovanim elektronskim
potpisom.
Agencija, po službenoj dužnosti vrši upis, odnosno brisanje pružaoca računovodstvenih
usluga iz Registra, najkasnije narednog dana od dana prijema rešenja iz stava 1. ovog člana.
Zahtev za promenu podataka
Član 7
Pružalac računovodstvenih usluga je dužan da obavesti Agenciju o promeni
podataka koji se vode u Registru u roku od osam dana od dana nastanka promene, podnošenjem
zahteva za promenu podataka u Registru na obrascu propisanom od strane Registratora saglasno
članu 10b Zakona o Agenciji za privredne registre ("Službeni glasnik RS", br. 55/04,
111/09 i 99/11).
Način dostavljanja zahteva za promenu podataka
Član 8
Zahtev za promenu podataka iz člana 7. ovog pravilnika, potpisan kvalifikovanim
elektronskim potpisom lica ovlašćenog za zastupanje pružaoca računovodstvenih usluga, dostavlja
se Agenciji u elektronskom obliku, putem posebne aplikacije Agencije.
U slučaju da pružalac računovodstvenih usluga zahtev za promenu podataka
ne dostavi u skladu sa stavom 1. ovog člana, Registar posebnim dopisom obaveštava tog pružaoca
da zahtev nije dostavljen u propisanom obliku i pismeni otpravak dopisa mu dostavlja poštom
na registrovanu adresu.
Dostavljanje zahteva za promenu podataka od strane ovlašćenog
računovođe
Član 9
Izuzetno, zahtev za brisanje podatka o ovlašćenom računovođi može da podnese
i taj računovođa shodno čl. 7. i 8. ovog pravilnika, ako mu je prestao radni odnos kod pružaoca
računovodstvenih usluga.
Uz zahtev iz stava 1. ovog člana podnose se dokazi o prestanku radnog odnosa
kod pružaoca računovodstvenih usluga.
Dokaze iz stava 2. ovog člana Agencija pribavlja po službenoj dužnosti
od Centralnog registra obaveznog socijalnog osiguranja, osim kada se podnosilac zahteva izričito
izjasni da će sam podneti dokaze.
Posebna aplikacija Agencije
Član 10
Posebna aplikacija Agencije je aplikacija kojom se obezbeđuje jedinstven
postupak unosa podataka u formi elektronskog dokumenta, jedinstvena elektronska obrada podataka,
javno objavljivanje podataka i dokumenata u skladu sa Zakonom i ovim pravilnikom, kao i skladištenje
i čuvanje elektronskih dokumenata i svih informacija nastalih u funkcionisanju te aplikacije.
U posebnoj aplikaciji Agencije čuvaju se i elektronske kopije dokumenata
za koje je izvršena digitalizacija u skladu sa propisima.
Dostavljanje elektronskih dokumenata putem posebne aplikacije Agencije
garantuje integritet, autentičnost i neporecivost poslatog dokumenta.
Podaci iz zahteva iz čl. 6. do 9. ovog pravilnika, unose se u posebnu aplikaciju
Agencije i dostavljaju putem te aplikacije korišćenjem formata datoteke: Extesible Markup
Language (XML) 1.0 u skladu sa specifikacijom W3C međunarodne organizacije (u daljem tekstu:
XML).
Za rešenje o davanju, odnosno oduzimanju dozvole za pružanje računovodstvenih
usluga, kao i dokumenta koja pružalac računovodstvenih usluga može da dostavi uz zahtev koristi
se format datoteke: Portable Document Format u skladu sa ISO 32000 (u daljem tekstu: PDF).
Za elektronski potpisan dokument koristi se jedan od sledećih formata elektronskog
potpisa:
1) PAdES (PDF Advanced Electronic Signatures) format prema ETSI EN 319
142 "Electronic Signatures and Infrastructures (ESI); PAdES digital signatures",
za elektronska dokumenta zapisana u formatu datoteke PDF;
2) XAdES (XML Advanced Electronic Signatures) format prema ETSI EN 319
132 "Electronic Signatures and Infrastructures (ESI); XAdES digital signatures",
za elektronska dokumenta zapisana u formatu datoteke XML.
Upis promene podataka
Član 11
Agencija je dužna da najkasnije narednog dana od dana prijema zahteva za
promenu podataka u smislu čl. 7. do 9. ovog pravilnika izvrši upis tražene promene u Registar.
Ukoliko su uz zahtev iz stava 1. ovog člana dostavljena i dokumenta koja
su od značaja za izdavanje, odnosno oduzimanje dozvole za pružanje računovodstvenih usluga,
Agencija bez odlaganja ta dokumenta prosleđuje Komori na nadležno postupanje.
IV JAVNO OBJAVLJIVANJE PODATAKA I DOKUMENATA
Član 12
Podaci iz Registra javno se objavljuju na internet strani Agencije, najkasnije
narednog dana od dana upisa.
Izuzetno od stava 1. ovog člana za ovlašćenog računovođu se ne objavljuju
podaci o jedinstvenom matičnom broju građana, odnosno o broju pasoša i državi izdavanja i/ili
ličnom broju za stranca i/ili broju lične karte stranca, niti se ovi podaci mogu ustupati
trećim licima.
Pored podataka iz stava 1. ovog člana, na internet strani Agencije, u okviru
Registra, javno se objavljuju i podaci koji se saglasno propisima izvorno registruju u Registru
privrednih subjekata, odnosno evidentiraju u Evidenciji stvarnih vlasnika, a koji su od značaja
za davanje, odnosno oduzimanje dozvole za pružanje računovodstvenih usluga, i to:
1) osnovni podaci o pružaocu računovodstvenih usluga:
(1) poslovno ime;
(2) adresa sedišta;
(3) šifra pretežne delatnosti;
(4) poreski identifikacioni broj (PIB);
(5) pravna forma, odnosno oznaka preduzetnika;
(6) podaci o zastupnicima i granicama njihovih ovlašćenja;
2) podaci o članovima (osnivačima) pružaoca računovodstvenih usluga, kao
i o njihovim udelima;
3) podaci o direktorima, odnosno članovima odbora direktora ili izvršnog
odbora (članovi organa upravljanja pružaoca računovodstvenih usluga);
4) podaci o stvarnim vlasnicima pružaoca računovodstvenih usluga.
Za fizička i pravna lica iz stava 3. ovog člana, javno se objavljuju podaci
navedeni u članu 4. st. 2. i 4. ovog pravilnika.
U okviru Registra javno se objavljuje i rešenje o davanju, odnosno oduzimanju
dozvole za pružanje računovodstvenih usluga.
V OBAVEŠTAVANJE KOMORE I IZVEŠTAVANJE NACIONALNE KOMISIJE
Obaveštavanje Komore
Član 13
Agencija je dužna da jednom nedeljno obaveštava Komoru o svim promenama
podataka u Registru, kao i o promeni podataka iz člana 12. stav 3. ovog pravilnika, a naročito
o promeni podataka koji su od značaja za davanje, odnosno oduzimanje dozvole za pružanje
računovodstvenih usluga.
Agencija je dužna da Komori dostavlja i druge podatke i informacije koje
su u vezi sa sadržinom i vođenjem Registra na njen zahtev.
Izveštavanje Nacionalne komisije za računovodstvo
Član 14
Agencija jednom godišnje izveštava Nacionalnu komisiju o pitanjima koja
se tiču vođenja Registra.
Agencija je dužna da Nacionalnoj komisiji dostavlja i posebne izveštaje,
odnosno podatke i informacije koje su u vezi sa sadržinom i vođenjem Registra, na njen zahtev.
VI ZAVRŠNA ODREDBA
Član 15
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije", a primenjuje se počev od 1. januara 2021. godine.