Title: ZAKONO REGISTRU PROSTORNIH JEDINICA I ADRESNOM REGISTRU
URL: https://www.paragraf.rs/propisi/zakon-o-adresnom-i-registru-prostornih-jedinica.html
Extracted: 2025-07-06T23:19:55.929322
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O REGISTRU PROSTORNIH JEDINICA I ADRESNOM REGISTRU
("Sl. glasnik RS", br. 9/2020)
I UVODNE ODREDBE
Predmet uređivanja
Član 1
Ovim zakonom uređuje se nadležnost, sadržaj, način i postupak vođenja Registra
prostornih jedinica i Adresnog registra, kao i način prikupljanja, upravljanja, čuvanja,
razmene, korišćenja, održavanja i upotrebe podataka, utvrđivanje i označavanje naziva ulica,
objekata i katastarskih parcela kućnim brojevima i druga pitanja od značaja za vođenje Registra
prostornih jedinica i Adresnog registra u elektronskom obliku.
Primena
Član 2
Ovim zakonom propisuju se ovlašćenja, dužnosti i odgovornosti državnih
organa i organizacija, organa i organizacija pokrajinske autonomije, organa i organizacija
jedinica lokalne samouprave, ustanova, javnih preduzeća, posebnih organa preko kojih se ostvaruje
regulatorna funkcija i pravnih i fizičkih lica kojima su poverena javna ovlašćenja (u daljem
tekstu: organi) kada koriste podatke iz Registra prostornih jedinica i Adresnog registra.
Za sve što nije ovim zakonom propisano primenjuju se odredbe drugih zakona,
a naročito zakona kojim se uređuje državni premer i katastar, zakona kojim se uređuje postupak
upisa u katastar nepokretnosti, kao i zakona kojim se uređuje opšti upravni postupak.
Pojmovi
Član 3
Pojedini pojmovi upotrebljeni u ovom zakonu imaju sledeće značenje:
1) "adresa" je strukturirani skup geoprostornih podataka koji
jedinstveno određuju lokaciju i identifikaciju nepokretnosti na koju se odnose;
2) "izvorni podaci u AR" jesu podaci o ulicama i kućnim brojevima;
3) "preuzeti podaci u AR" jesu podaci koji se preuzimaju iz drugih
evidencija (Registra prostornih jedinica i baze podataka katastra nepokretnosti i vodova
i digitalnog katastarskog plana);
4) "matični broj ulice" je jedinstveni identifikator (ID) ulice;
5) "ulica" je deo naseljenog mesta u kome su izgrađeni stambeni
ili poslovni objekti;
6) "kućni broj" je oznaka nepokretnosti koja uvek ima prostornu
komponentu (x, y);
7) "jedinstveni adresni kod" je jedinstveni identifikator adrese.
II REGISTAR PROSTORNIH JEDINICA I ADRESNI REGISTAR
Nadležnost
Član 4
Republički geodetski zavod (u daljem tekstu: Zavod) vodi i održava Registar
prostornih jedinica (u daljem tekstu: RPJ) i Adresni registar (u daljem tekstu: AR).
Podaci u RPJ i AR
Član 5
Podaci RPJ i AR su javni i deo su Nacionalne infrastrukture geoprostornih
podataka i vode se u okviru katastra nepokretnosti i vodova, u skladu sa zakonom.
Evidentiranje, prikupljanje, iskazivanje, razmena i povezivanje različitih
vrsta prostornih, statističkih podataka i podataka o adresi vrši se na osnovu podataka iz
RPJ i AR.
Obaveznost i način korišćenja podataka
Član 6
Podaci iz RPJ i AR koriste se u skladu sa propisima kojima se uređuje elektronska
uprava, odnosno u okviru softverskog rešenja koje omogućava korišćenje elektronskih servisa
dostupnih na Servisnoj magistrali organa preko Jedinstvene informaciono-komunikacione mreže
elektronske uprave.
Ako organ nema tehničkih uslova za preuzimanje podataka na način iz stava
1. ovog člana, preuzimanje podataka vrši se preko Sistema za razmenu podataka.
Preuzimanje podataka na način iz stava 1. ovog člana, odnosno izvršen uvid
na način propisan stavom 2. ovog člana ima dokaznu snagu javne isprave.
Organ je dužan da u obavljanju svojih poslova koristi podatke iz RPJ i
AR.
RPJ
Član 7
RPJ je javna evidencija koja sadrži alfanumeričke i geoprostorne podatke
o prostornim jedinicama.
RPJ naročito sadrži podatke o:
1) nazivu prostorne jedinice;
2) matičnom broju odnosno šifri prostorne jedinice;
3) vrsti prostorne jedinice;
4) hijerarhijskoj vezi sa nadređenim i podređenim prostornim jedinicama;
5) geoprostornim podacima;
6) istorijatu promene.
Vrste prostornih jedinica
Član 8
Vrste prostornih jedinica su: Republika Srbija, autonomna pokrajina, upravni
okrug, jedinica lokalne samouprave (grad Beograd, grad, opština), gradska opština, katastarski
srez, katastarska opština, naseljeno mesto, mesna zajednica, statistički krug, popisni krug
i područje biračkog mesta.
Pored prostornih jedinica iz stava 1. ovog člana, u RPJ vode se i prostorne
jedinice definisane nomenklaturom statističkih teritorijalnih jedinica (NSTJ): Srbija-sever
i Srbija-jug (NSTJ1), regioni (NSTJ2) i oblasti (NSTJ3).
Izuzetno od člana 7. stav 1. tačka 1) ovog zakona statistički i popisni
krug i područje biračkog mesta ne sadrže naziv prostorne jedinice.
Osnov za upis i promenu podataka u RPJ
Član 9
U zavisnosti od vrste prostorne jedinice, podaci o prostornim jedinicama,
unose se u RPJ na osnovu ustava, zakona, uredbe ili akta nadležnog organa.
Akt iz stava 1. ovog člana nadležni organ bez odlaganja dostavlja Zavodu
elektronskim putem, u skladu sa zakonom.
Zavod unosi podatke u RPJ i bez odlaganja iste objavljuje na veb prezentaciji
Zavoda.
Izmena granice prostorne jedinice
Član 10
Granice prostornih jedinica prate granice katastarskih parcela.
Izuzetno od stava 1. ovog člana granica statističkog kruga, popisnog kruga
i područja biračkog mesta ne mora da prati granicu katastarske parcele.
U slučaju da promena granice prostorne jedinice utiče na promenu oblika
i površine katastarske parcele obavezna je izrada elaborata geodetskih radova koji se izrađuje
u skladu sa zakonom kojim se uređuje državni premer i katastar.
Akt o promeni prostorne jedinice iz stava 1. ovog člana sadrži spisak katastarskih
parcela koje čine područje prostorne jedinice.
AR
Član 11
AR je osnovni i javni registar koji sadrži podatke o ulicama utvrđenim
odlukama jedinice lokalne samouprave (u daljem tekstu: JLS) i kućnim brojevima.
Sadržaj AR
Član 12
AR sadrži izvorne i preuzete podatke.
Izvorni podaci su: naziv ulice, matični broj ulice, vrsta ulice, kućni
broj, jedinstveni adresni kod, kao i geoprostorni i istorijski podaci ulica i kućnih brojeva.
Preuzeti podaci u AR su:
1) naziv i matični broj opštine;
2) naziv i matični broj naseljenog mesta;
3) naziv i matični broj katastarske opštine;
4) broj katastarske parcele;
5) broj dela katastarske parcele pod objektom za objekte koji su upisani
u bazu podataka katastra nepokretnosti.
III UTVRĐIVANJE I OZNAČAVANJE NAZIVA ULICA, OBJEKATA I KATASTARSKIH
PARCELA KUĆNIM BROJEVIMA
Nadležnost za odlučivanje o nazivima ulica
Član 13
Skupština JLS odlučuje o nazivima ulica u skladu za zakonom kojim se uređuje
lokalna samouprava.
JLS je obavezna da u svakom delu naseljenog mesta u kome su izgrađeni stambeni
ili poslovni objekti imenuje ulicu.
JLS je obavezna da održava ulični sistem u naseljenom mestu na način da
se svakom stambenom ili poslovnom objektu može utvrditi kućni broj.
JLS je obavezna da vodi evidenciju svih naziva ulica po naseljenim mestima
sa opisom položaja ulice, kao i da bez odlaganja obavesti Zavod o objavljivanju odluke kojom
se vrši promena podataka koji se vode u AR.
Kad nadležni organ JLS utvrdi, izmeni ili ugasi naziv ulice dužan je da
bez odlaganja dostavi odluku Zavodu elektronskim putem, u skladu sa zakonom.
Utvrđivanje naziva novoformiranih ulica
Član 14
JLS je u obavezi da istovremeno sa usvajanjem planskog dokumenata utvrdi
nazive ulica predviđene planom.
Za ulicu za koju nije utvrđen naziv, a koja je formirana na terenu izgradnjom
više od deset objekata na parnoj ili neparnoj strani, Zavod je dužan da se obrati JLS zahtevom
da se utvrdi naziv ulice.
Uz zahtev iz stava 2. ovog člana Zavod dostavlja i Elaborat uličnog sistema.
Ako JLS ne utvrdi naziv ulice u roku od 60 dana, Zavod će o tome obavestiti
ministarstvo koje vrši nadzor nad primenom ovog zakona, koje će u roku od pet radnih dana
formirati komisiju u čijem sastavu će učestvovati i predstavnici ministarstva nadležnog za
poslove lokalne samouprave, odnosno za teritoriju autonomne pokrajine nadležni organ autonomne
pokrajine.
Komisija iz stava 4. ovog člana utvrđuje naziv ulice u roku od 30 dana
od dana obrazovanja komisije i po donetoj odluci o nazivu obaveštava Zavod i JLS na čijoj
teritoriji se nalazi ulica.
Odluka iz stava 5. ovog člana objavljuje se u "Službenom glasniku
Republike Srbije".
Ulica koja se prostire granicom dva susedna naseljena mesta
Član 15
U slučaju kada se ulica prostire granicom dva susedna naseljena mesta u
kojima kućni brojevi na parnoj strani pripadaju jednom naseljenom mestu, a kućni brojevi
na neparnoj strani drugom naseljenom mestu, naziv ulice mora biti isti u oba naseljena mesta.
Ako ulica iz stava 1. ovog člana ima različite nazive, Zavod je dužan da
nadležnim JLS dostavi dopis sa primedbom da postoji greška u nazivu ulice koju treba ispraviti.
Obaveštavanje o imenovanju ulice
Član 16
Po imenovanju ulice, JLS je dužna da obavesti stanovnike naseljenog mesta
o donetoj odluci putem sredstava javnog informisanja, kao i u jednom lokalnom listu i na
veb prezentaciji JLS.
Utvrđivanje kućnih brojeva po odluci JLS
Član 17
Po dostavljenoj odluci u skladu sa članom 13. stav 5. ovog zakona od strane
JLS, Zavod rešenjem utvrđuje kućne brojeve u predmetnoj ulici.
Rešenje iz stava 1. ovog člana objavljuje se na veb prezentaciji Zavoda.
Rešenje iz stava 1. ovog člana je konačno. Protiv rešenja iz stava 1. ovog
člana može se pokrenuti upravni spor u roku od 30 dana od dana objavljivanja ne veb prezentaciji
Zavoda.
Matični broj ulice
Član 18
Zavod dodeljuje matični broj ulici.
Kod promene naziva ulice matični broj ulice se ne menja.
Kod deobe ulice, kada jedan deo ulice zadržava postojeći naziv, a drugi
deo ulice dobija nov naziv, deo ulice koji zadržava naziv, zadržava i matični broj ulice,
a deo ulice kome je promenjen naziv postaje nova ulica u AR koja dobija nov matični broj.
Kod spajanja dve postojeće ulice u jednu, tako da nova ulica zadržava naziv
jedne od postojećih, nova ulica zadržava matični broj ulice koja nije promenila naziv, dok
se druga ulica gasi.
Kod spajanja dve postojeće ulice u jednu, tako da nova ulica dobija nov
naziv, ta ulica dobija i nov matični broj.
Održavanje AR
Član 19
Održavanje AR jeste provođenje promena u bazi podataka AR koje se odnose
na ulice i kućne brojeve.
Održavanje AR vrši se po zahtevu stranke ili po službenoj dužnosti.
Zavod utvrđuje kućni broj rešenjem.
Protiv rešenja iz stava 3. ovog člana može se izjaviti žalba drugostepenom
organu Zavoda u roku od osam dana od dana prijema rešenja.
Ako je za utvrđivanje kućnog broja neophodno izvršiti uviđaj na terenu,
uviđaj obavlja zaposleno lice u Zavodu, o čemu sačinjava zapisnik.
Nepokretnosti za koje se utvrđuju kućni brojevi
Član 20
Kućni broj se utvrđuje za sve stambene i poslovne objekte, za zgrade za
privremeno stanovanje, za objekte u izgradnji čiji je postupak izgradnje započet u skladu
sa zakonom kojim se uređuje izgradnja objekata, za neizgrađene katastarske parcele koje su
urbanističkim planom predviđene za izgradnju, za poseban deo stambenog ili poslovnog objekta,
ako taj poseban deo ima neposredan ulaz sa ulice.
Kućni broj se ne utvrđuje za pomoćne objekte koji su u funkciji glavnog
objekta i izgrađeni su na istoj katastarskoj parceli na kojoj je izgrađen glavni objekat.
Kućni broj se ne utvrđuje za: ambare, silose, štale, ribnjake, žičare,
mostove, vijadukte, tunele, heliodrome, parkinge, stadione, bazene, relejne stanice i TV
tornjeve, osim ako u njima postoji poseban deo namenjen za stanovanje ili obavljanje delatnosti.
Vlasnik, korisnik, odnosno zakupac katastarske parcele može i pre izgradnje
zgrade da podnese zahtev za utvrđivanje kućnog broja za neizgrađenu katastarsku parcelu.
Uz zahtev iz stava 4. ovog člana, kao dokaz da je katastarska parcela predviđena
za izgradnju, dostavlja se informacija o lokaciji izdata od nadležnog organa JLS.
Utvrđivanje kućnog broja nije uslovljeno pravnim statusom objekta, niti
upisom objekta u bazu podataka katastra nepokretnosti.
Način utvrđivanja kućnih brojeva
Član 21
Utvrđivanje kućnih brojeva vrši se posebno za svaku ulicu u naseljenom
mestu, pri čemu objekti, odnosno katastarske parcele sa leve strane ulice, odakle počinje
utvrđivanje, dobijaju neparne kućne brojeve, počevši od broja jedan, a objekti, odnosno katastarske
parcele sa desne strane ulice, dobijaju parne brojeve, počevši od broja dva.
Utvrđivanje kućnih brojeva u ulici, kao i na keju, vrši se sa kraja ulice
koji je bliži glavnom delu, odnosno centru naseljenog mesta i nastavlja se u pravcu periferije.
Utvrđivanje kućnih brojeva na trgu vrši se u kontinuitetu u smeru kretanja
kazaljke na satu, počev od ugla glavne ulice i od broja jedan.
Utvrđivanje kućnih brojeva u zaseoku vrši se u kontinuitetu u smeru kretanja
kazaljke na satu, počev od broja jedan, onim redom koji je najpovoljniji i najkraći prilaz
od jedne ka drugoj zgradi.
Utvrđivanje kućnih brojeva u naseljenim mestima razbijenog tipa, odnosno
u mestima u kojima ne postoje ulice, vrši se od ulaska u naselje iz pravca administrativnog
centra JLS, u kontinuitetu počev od broja jedan, onim redom koji je najpovoljniji i najkraći
prilaz od jedne ka drugoj zgradi.
Način utvrđivanja kućnih brojeva u posebnim situacijama
Član 22
Ako objekat ima više zasebnih ulaza ili se nalazi na raskrsnici ulica,
svakom ulazu utvrđuje se poseban kućni broj u odnosu na pripadajuću ulicu.
Kućni brojevi za objekat sa više ulaza utvrđuju se jednim postupkom za
sve ulaze u taj objekat.
Ako utvrđivanje dodatnog kućnog broja za ulaz u objekat izaziva potrebu
promene ostalih kućnih brojeva na objektu, za sve ulaze u objekat utvrdiće se isti kućni
broj kome se dodaju slovne oznake po azbučnom redu sa narednom slovnom oznakom.
Za dvorišne objekte utvrđuje se kućni broj objekta kome se dodaje slovna
oznaka po azbučnom redu sa narednom slovnom oznakom, a ako ulični objekat ima više ulaza
sa kućnim brojem utvrđenim slovnim oznakama, dvorišnom objektu se utvrđuje kućni broj uličnog
objekta sa narednom slovnom oznakom.
Objektu sagrađenom između dva postojeća objekta, posle izvršenog utvrđivanja
kućnih brojeva, utvrđuje se kućni broj prvog susednog objekta manjeg kućnog broja, kojem
se dodaje slovna oznaka po azbučnom redu sa narednom slovnom oznakom.
Slovnu oznaku iz st. 3-5. ovog člana čini jedno veliko slovo azbuke.
Podnošenje zahteva za utvrđivanje kućnog broja
Član 23
Za objekte za koje nije utvrđen kućni broj, stambena zajednica, odnosno
vlasnik objekta, odnosno zakupac na građevinskom zemljištu u javnoj svojini na kojem je izgrađen
objekat, odnosno investitor, odnosno podnosilac zahteva za ozakonjenje objekta dužan je da
Zavodu podnese zahtev za utvrđivanje kućnog broja.
Uz zahtev iz stava 1. ovog člana dostavlja se i dokaz o aktivnoj stranačkoj
legitimaciji za pokretanje i vođenje postupka.
Prenumeracija kućnih brojeva
Član 24
Zavod će prenumerisati kućne brojeve, ukoliko je odlukom nadležnog organa
promenjen naziv dela ulice ili ako kućni broj nije utvrđen u skladu sa ovim zakonom, odnosno
ako je ranije utvrđen kućni broj "bb".
Prenumeracija kućnih brojeva vrši se na osnovu elaborata kućnih brojeva.
Na osnovu elaborata kućnih brojeva iz stava 2. ovog člana, Zavod po službenoj
dužnosti donosi rešenje o utvrđivanju kućnog broja.
Prenumeracija neovlašćeno ili pogrešno utvrđenih kućnih
brojeva
Član 25
Za dva ili više objekta u istoj ulici ne može se utvrditi isti kućni broj.
Kada su u jednoj ulici dva ili više objekta obeležena istim kućnim brojem,
Zavod će postupiti u skladu sa članom 19. stav 5. ovog zakona i svim licima koja su podnela
zahtev iz člana 23. stav 1. ovog zakona, čiji su objekti obeleženi istim kućnim brojem, dostaviti
poziv za usmenu raspravu na kojoj će se, na osnovu priloženih dokaza, utvrditi koji od objekata
zadržava kućni broj, a sa kojih objekata treba skinuti neovlašćeno postavljenu tablicu sa
kućnim brojem.
Lica iz stava 2. ovog člana dužna su da u roku od tri dana postupe po nalogu
Zavoda po kome treba skinuti neovlašćeno postavljenu tablicu sa kućnim brojem.
Za objekte koji su bili neovlašćeno obeleženi donosi se rešenje kojim se
utvrđuje kućni broj uz obavezu plaćanja takse.
Za objekte za koje je rešenjem JLS utvrđen duplirani kućni broj ili numeracija
objekata ne odgovara parnosti strane ulice, donosi se rešenje kojim se utvrđuje kućni broj
bez naplate takse.
Ažuriranje podataka o adresi u AR
Član 26
Zavod je dužan da po službenoj dužnosti ažurira podatke o adresi objekta
u AR u odnosu na faktičko stanje sa terenu.
Podaci o adresi objekta ažuriraju se u bazi podataka katastra nepokretnosti
prema podacima AR po službenoj dužnosti, bez donošenja rešenja.
U postupku održavanja baze AR, Zavod je dužan da po službenoj dužnosti
ispravi grešku nastalu u AR, kao i da usaglašava podatke o adresi objekta iz baze podataka
AR, baze podataka katastra nepokretnosti i faktičkog stanja sa terena.
U postupku ispravke greške, prenumeracija kućnih brojeva vršiće se samo
za objekte koji nisu numerisani u skladu sa odredbama ovog zakona, i to umetanjem slovnih
oznaka, dok ostali objekti zadržavaju postojeću numeraciju.
Brisanje kućnog broja
Član 27
Kućni broj se po službenoj dužnosti briše iz AR prijavom promene nastale
uklanjanjem objekta na osnovu elaborata geodetskih radova ili na osnovu uviđaja na terenu,
uz zapisnik o izvršenom uviđaju.
Postupak brisanja kućnog broja sprovodi se bez naplate takse.
Način označavanja naziva ulica i objekata
Član 28
Označavanje naziva ulica i označavanje kućnih brojeva vrši se prema podacima
AR.
Nazivi ulica ispisuju se u skladu sa zakonom kojim se uređuje službena
upotreba jezika i pisma i zakonom kojim se uređuju zaštita prava i sloboda nacionalnih manjina,
u delu kojim se uređuje službena upotreba jezika i pisma.
Obaveza označavanja naziva ulica i objekata
Član 29
JLS je u obavezi da izvrši označavanje naziva ulice u roku od 15 dana od
dana donošenja odluke o imenovanju ili promeni naziva ulice.
Kada odluka o imenovanju ili promeni naziva ulice prouzrokuje i prenumeraciju
kućnih brojeva, JLS je dužna da istovremeno sa označavanjem naziva ulice, izvrši i označavanje
objekta kućnim brojem prema podacima AR.
Ne može se vršiti označavanje objekta kućnim brojem u novoj ulici bez prethodno
označenog naziva ulice.
Lice iz člana 23. stav 1. ovog zakona je u obavezi da označi objekat, odnosno
katastarsku parcelu kućnim brojem u roku od 15 dana od dana utvrđivanja kućnog broja.
Zabranjeno je neovlašćeno označavanje, postavljanje ili skidanje tabli
sa nazivima ulica i tablica sa kućnim brojevima, kao i uništavanje, oštećivanje ili narušavanje
izgleda tabli, odnosno tablica.
Troškovi označavanja
Član 30
Troškove označavanja ulica snosi JLS.
Troškove označavanja objekata i katastarskih parcela kućnim brojevima snose
lica iz člana 23. stav 1. i člana 25. ovog zakona.
Izuzetno, troškove označavanja objekata i katastarskih parcela kućnim brojevima
u postupku numeracije ili prenumeracije kućnih brojeva izazvane donošenjem novih ili promenom
postojećih naziva ulica, snosi JLS.
Kontrola nad označavanjem
Član 31
Kontrolu nad označavanjem ulica vrši JLS.
Kontrolu nad označavanjem objekata vrši Zavod.
Organi su dužni da prijave nepravilnosti i nedostatke uočene na terenu
organu nadležnom za kontrolu iz st. 1. i 2. ovog člana.
Označavanje naziva ulica i objekata od strane JLS
Član 32
U slučajevima iz člana 25. i člana 29. st. 1. i 2. ovog zakona stambena
zajednica, odnosno vlasnik objekta, odnosno zakupac na građevinskom zemljištu u javnoj svojini
na kojem je izgrađen objekat, odnosno investitor, odnosno podnosilac zahteva za ozakonjenje
objekta dužni su da omoguće JLS označavanje naziva ulice i/ili označavanje objekta ili građevinskog
zemljišta unutar katastarske parcele kućnim brojem.
Table sa nazivima ulica i tablice sa kućnim brojevima
Član 33
Table sa nazivima ulica izrađuju se u skladu sa Knjigom grafičkih standarda
koju donosi direktor Zavoda ili u skladu sa odlukom JLS za teritoriju te lokalne samouprave.
Tablice sa kućnim brojem izrađuju se u skladu sa Knjigom grafičkih standarda
koju donosi direktor Zavoda ili u skladu sa izgledom, namenom objekta ili materijalom od
koga je zgrada izgrađena.
Nadzor nad primenom zakona
Član 34
Nadzor nad primenom ovog zakona vrši ministarstvo nadležno za poslove građevinarstva.
IV KAZNENE ODREDBE
Član 35
Novčanom kaznom od 10.000 do 50.000 dinara kazniće se za prekršaj fizičko
lice, ako:
1) ne podnese zahtev za utvrđivanje kućnog broja (član 23.);
2) u roku od tri dana ne postupi po nalogu Zavoda po kome treba skinuti
neovlašćeno postavljenu tablicu sa kućnim brojem (član 25. stav 3.);
3) ne označi objekat kućnim brojem (član 29. stav 4.);
4) neovlašćeno označi, skine, uništi, ošteti ili naruši izgled table sa
nazivom ulice ili tablice sa kućnim brojem (član 29. stav 5.);
5) ne omogući da se tabla sa nazivom ulice i tablica sa kućnim brojem postavi
na njegovom objektu, odnosno katastarskoj parceli (član 32.).
Novčanom kaznom od 100.000 do 150.000 dinara kazniće se za prekršaj iz
stava 1. ovog člana pravno lice.
Novčanom kaznom od 50.000 do 100.000 dinara kazniće se za prekršaj iz stava
1. ovog člana i odgovorno lice u pravnom licu.
Novčanom kaznom od 50.000 do 100.000 dinara kazniće se za prekršaj iz stava
1. ovog člana preduzetnik.
V PRELAZNE I ZAVRŠNE ODREDBE
Donošenje podzakonskog akta
Član 36
Ministarstvo nadležno za poslove građevinarstva će u roku od šest meseci
od dana stupanja na snagu ovog zakona doneti podzakonski akt kojim se bliže uređuje način
vođenja RPJ i AR.
Prestanak važenja propisa
Član 37
Danom stupanja na snagu ovog zakona prestaje da važi Zakon o registru prostornih
jedinica ("Službeni glasnik SRS", broj 19/89), Zakon o jedinstvenoj evidenciji
prostornih jedinica ("Službeni list SFRJ", broj 18/88), član 111. st. 4. i 5. i
član 181. stav 1. Zakona o državnom premeru i katastru ("Službeni glasnik RS",
br. 72/09, 18/10, 65/13, 15/15 - US, 96/15, 47/17 - autentično tumačenje, 113/17 - dr. zakon,
27/18 - dr. zakon i 41/18 - dr. zakon), član 10. Zakona o teritorijalnoj organizaciji Republike
Srbije ("Službeni glasnik RS", br. 129/07, 18/16 i 47/18) u delu: "ulica,
trgova i zgrada, kao i vođenje registra kućnih brojeva, ulica i trgova" i Uredba o adresnom
registru ("Službeni glasnik RS", broj 63/17).
Istorijski podaci o prostornim jedinicama
Član 38
Zavod će započeti registraciju, vođenje i izdavanje istorijskih podataka
o prostornim jedinicama, početkom primene novog informacionog sistema u Zavodu.
Zavod se obavezuje da će informacioni sistem iz stava 1. ovog člana biti
uspostavljen u roku od godinu dana od dana stupanja na snagu ovog zakona.
Republički zavod za statistiku nadležan je za izdavanje istorijskih podataka
o prostornim jedinicama nastalih pre početka vođenja i održavanja RPJ u Zavodu, odnosno nastalih
do uspostavljanja novog informacionog sistema iz stava 1. ovog člana.
Obaveza dostavljanja podataka za definisanje područja biračkog
mesta
Član 39
Nadležni organ za vođenje biračkog spiska dužan je da Zavodu dostavi sve
neophodne podatke za definisanje područja biračkog mesta u roku od 90 dana od dana stupanja
na snagu ovog zakona.
Stupanje na snagu
Član 40
Ovaj zakon stupa na snagu osmog dana od dana objavljivanja u "Službenom
glasniku Republike Srbije".