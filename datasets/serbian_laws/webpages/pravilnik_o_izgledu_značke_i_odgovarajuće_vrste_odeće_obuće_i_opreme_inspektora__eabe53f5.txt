Title: PRAVILNIKO IZGLEDU ZNAČKE I ODGOVARAJUĆE VRSTE ODEĆE, OBUĆE I OPREME INSPEKTORA RADA
URL: https://www.paragraf.rs/propisi/pravilnik-o-izgledu-znacke-i-vrste-odece-obuce-opreme-inspektora-rada.html
Extracted: 2025-07-06T23:09:57.276054
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O IZGLEDU ZNAČKE I ODGOVARAJUĆE VRSTE ODEĆE, OBUĆE I OPREME INSPEKTORA RADA
("Sl. glasnik RS", br. 76/2024)
Uvodna odredba
Član 1
Ovim pravilnikom propisuje se izgled, značke, kao i odgovarajuća vrsta odeće, obuće i opreme koju koristi inspektor rada.
Izgled značke
Član 2
Značka je izrađena od metala u obliku stilizovanog elipsastog štita, zlatno žute boje, veličine 70 mm x 62 mm.
Na spoljašnjem obodu štita, a u gornjoj polovini, je ugravirana i teget emajl bojom ispunjena traka, širine 7 mm. Ova traka je sa leve i desne strane presečena, vodoravno postavljenim isečkom srpske trobojke koja je 2 mm šira od elipse u tom delu. Trobojka je ispunjena emajl bojama, crvenom, plavom i belom. Veličina polja za trobojku je 9 mm x 7 mm.
Na sredini trake, nalazi se serifni ćirilični tekst "REPUBLIKA SRBIJA" zlatno žute boje. Visina slova je 5 mm.
U donjoj polovini oznake, a ispod polja za trobojku, nalazi se ugravirana i teget emajl bojom ispunjena traka, širine 7 mm i ćirilični tekst lučno postavljen, "INSPEKTORAT ZA RAD", zlatno žute boje. Visina slova je 5 mm.
U središnjem delu oznake na vodoravno šrafiranom polju, veličine 49 mm x 38 mm, nalazi se Mali grb Republike Srbije, sa pripadajućim emajl bojama. Veličina grba je 20 mm x 11 mm.
Ispod grba u dva reda je centralno postavljen san serifni ćirilični tekst "INSPEKTOR RADA" ispunjen teget emajl bojom. Visina slova je 7 mm.
Ispod drugog reda teksta, u sredini centralnog dela, na poliranom odsečku ugraviran je trocifreni broj ispunjen crnom emajl bojom. Visina brojeva je 6 mm.
Broj koji se urezuje na značku identičan je jedinstvenom broju službene legitimacije inspektora rada i sastoji se od tri cifre, počev od broja 1, s tim što se ispred broja dodaje potreban broj nula.
Izgled značke odštampan je uz ovaj pravilnik na Obrascu značke inspektora rada i čini njegov sastavni deo.
Član 3
Značka i službena legitimacija koja je izdata u skladu sa važećim propisima, čine celinu u trodelnim, kožnim koricama na sklapanje. Kožne korice su izrađene od prirodne kože crne boje, formata 180 mm x 120 mm. U drugom unutrašnjem delu kožnih korica smešta se službena legitimacija u posebnu pregradu formata 90 mm x 120 mm sa providnim delom u sredini formata 75 mm x 95 mm. Značka se pričvršćuje na treću unutrašnju stranu korica formata 70 mm x 100 mm.
Odeća i obuća
Član 4
Odgovarajuća vrsta odeće i obuće koju inspektor rada nosi prilikom vršenja inspekcijskog nadzora i drugih službenih dužnosti jeste:
1) zaštitni šlem;
2) fluorescentni, obeležavajući prsluk;
3) zaštitne cipele sa zaštitnom kapom i neklizajućim đonom;
4) druga lična zaštitna oprema utvrđena aktom o proceni rizika na radnom mestu inspektor rada.
Član 5
Odgovarajuća vrsta odeće inspektora rada iz člana 4. stav 1. tač. 1) i 2) ovog pravilnika izdaje se najmanje jednom u pet godina, a odgovarajuća vrsta odeće i obuće iz tačke 3) izdaje se najmanje jednom u dve godine, dok se druga lična zaštitna oprema iz tačke 4) izdaje u skladu sa rokovima koji su utvrđeni aktom o proceni rizika na radnom mestu inspektor rada.
Oprema
Član 6
Oprema inspektora rada prilikom vršenja inspekcijskog nadzora i obavljanja drugih službenih dužnosti može da se sastoji od:
1) putničkog automobila;
2) personalnog računara;
3) laptop računara;
4) modema za internet;
5) elektronskog kvalifikovanog sertifikata;
6) tablet uređaja;
7) uređaja za očitavanje podataka biometrijskih isprava;
8) mobilnog telefona;
9) digitalnog fotoaparata;
10) štampača;
11) skenera.
Član 7
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Obrazac značke inspektora rada