Title: UREDBAO DODATNIM ZAHTEVIMA ZA STAVLJANJE NA TRŽIŠTE PROIZVODA KOJI SADRŽE PALMINO ULJE, PALMINU MAST, ODNOSNO DRUGA BILJNA ULJA I MASTI
URL: https://www.paragraf.rs/propisi/uredba-o-dodatnim-zahtevima-za-stavljanje-na-trziste-proizvoda-koji-sadrze-palmino-ulje.html
Extracted: 2025-07-06T23:15:45.286246
================================================================================

Sve informacije o propisu nađite
OVDE
.
Primenjuje se od datuma: 01.08.2025. godine
Tweet
Prijavite se na
mailing listu
!
UREDBA
O DODATNIM ZAHTEVIMA ZA STAVLJANJE NA TRŽIŠTE PROIZVODA KOJI SADRŽE PALMINO ULJE, PALMINU MAST, ODNOSNO DRUGA BILJNA ULJA I MASTI
("Sl. glasnik RS", br. 47/2025)
Član 1
Ovom uredbom utvrđuju se dodatni zahtevi za stavljanje na tržište proizvoda koji sadrže palmino ulje, palminu mast, odnosno druga biljna ulja i masti sa mlečnom komponentom, pakovanje, deklarisanje i reklamiranje tih proizvoda, način i postupak označavanja, izgled oznake, odgovornost subjekta u poslovanju, kao i način vršenja službene kontrole.
Član 2
Proizvodi koji sadrže palmino ulje, palminu mast, odnosno druga biljna ulja i masti, u smislu ove uredbe, jesu proizvodi sa palminim uljem, palminom mašću, odnosno drugim biljnim uljima i mastima i sa mlečnom komponentom, kao što su proizvodi od mleka (sir, surutka, pavlaka, pasterizovano mleko, proteini mleka, maslac i sl.), pekarski i poslastičarski proizvodi (punjeno pecivo, burek, pita, punjeno pecivo od lisnatog testa i kvasnog (fermentisanog) lisnatog testa, kolači), namazi, margarinski namazi i njihovi srodni proizvodi (u daljem tekstu: proizvod palminog ulja, odnosno drugog biljnog ulja).
Član 3
Proizvod palminog ulja, odnosno drugog biljnog ulja koji se stavlja na tržište mora da ispunjava zahteve u skladu sa propisom kojim se uređuje bezbednost hrane i ovom uredbom, i za to je odgovoran subjekt u poslovanju koji ga stavlja na tržište, odnosno isporučuje krajnjem potrošaču.
Član 4
Subjekt u poslovanju, u smislu ove uredbe, jeste pravno lice i preduzetnik odgovoran za promet na veliko, promet na malo, uvoz, prodaju na daljinu, prodaju u automatima za hranu, odnosno poslovanje u objektima javne ishrane.
Objekti javne ishrane jesu: ugostiteljski objekt (restoran, pekara, picerija, objekat brze hrane) kantina, ketering, bolnica, dečiji vrtić, škola, socijalna ustanova i drugi objekti u okviru čije se delatnosti, hrana priprema i isporučuje krajnjem potrošaču.
Član 5
Proizvodi iz člana 2. ove uredbe koji se stavljaju u promet deklarišu se, označavaju i reklamiraju u skladu sa ovom uredbom i propisom kojim se uređuje deklarisanje, označavanje i reklamiranje hrane.
Na proizvodima koji nisu proizvodi od mleka, uključujući i proizvode bez mlečne komponente nije dozvoljeno navođenje, oglašavanje i reklamiranje marketinških navoda koji se koriste za proizvode od mleka, kao što su: sir, biljni sir, analog sira, tip sira, stil, inspirisano, "a la" ili sličnih navoda, odnosno nije dozvoljeno korišćenje izgleda i oblika proizvoda od mleka, uzimajući u obzir sve informacije navedene na deklaraciji, kao i prezentaciju proizvoda koji mogu da dovedu krajnjeg potrošača u zabludu da je u pitanju proizvod od mleka.
U proizvodnji proizvoda mogu da se koriste aditivi u skladu sa propisom kojim se uređuju prehrambeni aditivi, vitamini i minerali u skladu sa propisom kojim se uređuje hrana sa izmenjenim nutritivnim sastavom, kao i arome u skladu sa propisom kojim se uređuju arome.
Pri proizvodnji proizvoda mogu da se koriste pomoćna sredstva u skladu sa propisom kojim se uređuju kvalitet i drugi zahtevi za pomoćna sredstva u proizvodnji prehrambenih proizvoda.
Član 6
Subjekt u poslovanju dužan je da proizvode iz člana 2. ove uredbe stavlja na tržište obeležene i sa oznakom, koja je struktuirana od grafičkog i tekstualnog segmenta koji predstavljaju integralni vizualni identitet.
Za upakovane proizvode grafička oznaka prikazuje se na glavnom vidnom polju proizvoda i na vidljivom mestu neposredno pored izloženog proizvoda ili uz cenu, a za neupakovane proizvode na vidljivom mestu neposredno pored izloženog proizvoda ili uz cenu.
Izgled grafičkog segmenta dat je u Prilogu - Izgled grafičke oznake, koji je odštampan uz ovu uredbu i čini njegov sastavni deo.
Grafički prikaz oznake biće prikazan na internet stranici Ministarstva poljoprivrede, šumarstva i vodoprivrede (u daljem tekstu: Ministarstvo).
Oznaka predstavlja pravougaonik i strukturirana je od grafičkog i tekstualnog segmenta koji predstavljaju integralni vizuelni identitet.
Grafički segment, koji se nalazi na levoj strani oznake, čini trougao žute boje, koji u unutrašnjosti sadrži liniju crvene boje koja prati konturu trougla i u sredini znak uzvika crvene boje.
Troredni tekstualni ispis, sa centralnim poravnanjem, pozicioniran je sa desne strane grafičkog segmenta oznake.
Tekstualni segment oznake sadrži ćirilični ispis (NIJE 100% MLEČNI PROIZVOD SADRŽI PALMINO ULJE, ODNOSNO DRUGA BILJNA ULJA) oblikovan tipografskim pismom Times New Roman, veličina reprodukcije oznake je najmanje 10 mm visine, pri čemu se uvek zadržava proporcionalni odnos visine i širine oznake.
Član 7
Subjekt u poslovanju dužan je da:
1) temperaturu u rashladnim vitrinama, održava na temperaturi od 0 °C do 7 °C za proizvode palminog ulja, odnosno drugog biljnog ulja za koje je propisan određeni temperaturni režim prilikom skladištenja, transporta i izlaganja;
2) izlaže proizvode palminog ulja, odnosno drugog biljnog ulja odvojeno od proizvoda od mleka u maloprodajnom objektu, jasno razdvojeno u rashladnim vitrinama, na policama, odnosno drugim mestima gde su vizuelno dostupni krajnjem potrošaču.
Član 8
Informacije iz člana 6. ove uredbe moraju biti dostupne na ambalaži, etiketi, omotu, katalogu, brošuri, meniju ili na bilo kojem drugom mestu, uključujući i sredstva savremene tehnologije ili verbalne komunikacije.
U prometu na malo, uključujući i objekte javne ishrane subjekt u poslovanju dužan je da informacije iz člana 6. ove uredbe, učini dostupnim krajnjem potrošaču na način da budu lako uočljive, jasno čitljive i neizbrisive.
Član 9
Službene kontrole sprovode se u skladu sa propisom kojim se uređuju službene kontrole.
Član 10
Nadzor nad sprovođenjem ove uredbe vrši Ministarstvo.
Član 11
Novčanom kaznom od 300.000 do 3.000.000 dinara kazniće se za privredni prestup pravno lice, ako:
1) ne postupa u skladu sa odredbama člana 5. stav 2. ove uredbe;
2) stavlja na tržište proizvode koji nisu obeleženi i koji nisu sa oznakom, koja je struktuirana od grafičkog i tekstualnog segmenta u skladu sa članom 6. ove uredbe;
3) ne postupa u skladu sa odredbama člana 7. ove uredbe;
4) ne učini dostupnim informacije krajnjem potrošaču u skladu sa odredbama člana 8. ove uredbe.
Za privredni prestup iz stava 1. ovog člana kazniće se novčanom kaznom od 50.000 do 200.000 dinara i odgovorno lice u pravnom licu.
Član 12
Novčanom kaznom od 250.000 do 500.000 dinara kazniće se za prekršaj preduzetnik, ako:
1) ne postupa u skladu sa odredbama člana 5. stav 2. ove uredbe;
2) stavlja na tržište proizvode koji nisu obeleženi i koji nisu sa oznakom, koja je struktuirana od grafičkog i tekstualnog segmenta u skladu sa članom 6. ove uredbe;
3) ne postupa u skladu sa odredbama člana 7. ove uredbe;
4) ne učini dostupnim informacije krajnjem potrošaču u skladu sa odredbama člana 8. ove uredbe.
Član 13
Ova uredba stupa na snagu osmog dana od dana objavljivanja u "Službenom glasniku Republike Srbije", a primenjuje se od 1. avgusta 2025. godine.
Prilog
IZGLED GRAFIČKE OZNAKE
Ako je predviđena tamna boja pozadine proizvoda, na njoj se oznaka primenjuje na beloj pozadini.
Ako je predviđena svetla boja pozadine proizvoda na njoj se oznaka primenjuje na crnoj pozadini.