Title: PRAVILNIKO OPŠTINSKOM SAVETU RODITELJA
URL: https://www.paragraf.rs/propisi/pravilnik-opstinskom-savetu-roditelja.html
Extracted: 2025-07-06T23:12:10.958011
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O OPŠTINSKOM SAVETU RODITELJA
("Sl. glasnik RS", br. 72/2018)
Predmet pravilnika
Član 1
Ovim pravilnikom propisuju se bliži uslovi u vezi načina rada opštinskog saveta roditelja koji se odnose na osnivanje, sastav, izbor i dužinu mandata članova, saradnju sa drugim organima i način rada (u daljem tekstu: Opštinski savet).
Član 2
Savet roditelja svake vaspitno-obrazovne i obrazovno-vaspitne ustanove (u daljem tekstu: ustanova) koja ima sedište na teritoriji jedinice lokalne samouprave odnosno području gradske opštine (u daljem tekstu: opština) predlaže svog predstavnika i njegovog zamenika za Opštinski savet.
Ukoliko na teritoriji opštine ima više od 20 ustanova obrazovanja i vaspitanja, Opštinski savet može da se organizuje po nivoima obrazovanja, i to:
1) Opštinski savet roditelja predškolskih ustanova;
2) Opštinski savet roditelja osnovnih škola;
3) Opštinski savet roditelja srednjih škola.
Imenovanje i dužina mandata članova Opštinskog saveta
Član 3
Predstavnika roditelja i njegovog zamenika u Opštinskom savetu, savet roditelja ustanove predlaže svake radne, odnosno školske godine, u roku od 15 dana od dana imenovanja članova saveta roditelja u ustanovi, a najkasnije do prvog oktobra tekuće radne, odnosno školske godine.
Savet roditelja ustanove predlog iz stava 1. ovog člana dostavlja direktoru ustanove, koji o tome donosi odluku.
Odluku iz stava 2. ovog člana direktor dostavlja skupštini opštine.
Skupština nadležne opštine u roku od 15 dana od dana prijema odluke iz stava 2. ovog člana, imenuje članove Opštinskog saveta.
Opštinski savet ima predsednika i zamenika predsednika, koje biraju članovi većinom glasova od ukupnog broja članova Opštinskog saveta.
Predsednik, zamenik predsednika i članovi Opštinskog saveta poslove iz svoje nadležnosti obavljaju bez naknade.
Prestanak mandata člana Opštinskog saveta
Član 4
Mandat člana Opštinskog saveta prestaje:
1) istekom mandata;
2) na lični zahtev;
3) odlukom saveta roditelja;
4) ukidanjem ustanove koja ga je izabrala;
5) ako njegovo dete više ne pohađa ustanovu koja ga je izabrala.
Izveštaj o radu
Član 5
Opštinski savet sačinjava polugodišnji izveštaj o svom radu i dostavlja ga ustanovama za koje je taj Opštinski savet imenovan i skupštini opštine.
Opštinski savet izveštaj o svom radu dostavlja i češće na zahtev ustanove iz stava 1. ovog člana odnosno skupštine opštine.
Način rada
Član 6
Opštinski savet radi na sednicama.
Opštinski savet na prvoj sednici bira predsednika i zamenika predsednika.
Predsednik Opštinskog saveta predstavlja Opštinski savet, saziva i rukovodi sednicama, potpisuje akta i obavlja druge poslove u skladu sa zakonom i Statutom opštine, planom rada i propisima iz oblasti obrazovanja i vaspitanja.
Izuzetno, predsednik Opštinskog saveta, zakazaće sednicu Opštinskog saveta na zahtev ustanove koja ima svog predstavnika u tom opštinskom savetu, kao i na zahtev skupštine opštine.
Savet donosi odluke većinom glasova ukupnog broja članova Opštinskog saveta.
Saradnja sa drugim organima
Član 7
Prilikom obavljanja poslova iz svoje nadležnosti, Opštinski savet sarađuje sa organima lokalne samouprave i ministarstvom nadležnim za poslove obrazovanja i vaspitanja.
Organi opštine dužni su da na zahtev Opštinskog saveta dostave podatke i informacije iz svoje nadležnosti koje doprinose unapređivanju obrazovanja i vaspitanja, a koje su od značaja za rad Opštinskog saveta.
Opštinski savet sarađuje i sa drugim organima, organizacijama i ustanovama, koje obavljaju delatnost u oblasti obrazovanja i vaspitanja, zdravstvene zaštite, socijalne zaštite, kulture, nauke, sporta, bezbednosti saobraćaja, zaštite i unapređivanja prava deteta i ljudskih prava i drugim oblastima od značaja za unapređivanje obrazovanja i vaspitanja dece i učenika.
U cilju unapređivanja svog rada i razmene iskustava opštinski saveti više opština mogu da ostvaruju različite vidove saradnje.
Javnost rada
Član 8
Sednice Opštinskog saveta su javne.
Ukoliko interesi dece i učenika zahtevaju isključivanje javnosti sa sednice, Opštinski savet može doneti odluku da se javnost isključi.
Sednicama Opštinskog saveta mogu prisustvovati predstavnici opštinskih organa, predstavnici roditelja, učenika, sredstava javnog informisanja i druga zainteresovana pravna i fizička lica.
Opštinski savet je dužan da donete odluke dostavlja savetu roditelja svake ustanove koja ima sedište na teritoriji opštine, kao i skupštini opštine, u roku od osam dana od dana njihovog donošenja.
Opštinski savet, u skladu sa mogućnostima ustanova i opštine, na zvaničnoj internet stranici ustanove i opštine informiše javnost o realizovanim aktivnostima.
Član 9
Služba opštinske uprave zadužena za skupštinske poslove opštine obavlja administrativno-tehničke poslove potrebne za rad Opštinskog saveta.
Sredstva potrebna za obavljanje poslova Opštinskog saveta (kancelarijski materijal i sl.) obezbeđuju se u budžetu opštine, u skladu sa zakonom.
Prelazne i završne odredbe
Član 10
Opštinski saveti koji su obrazovani u okviru pilot projekta Tima za socijalno uključivanje i smanjenje siromaštva Vlade, mogu nastaviti sa radom, pri čemu su dužni da svoju organizaciju i rad usklade sa odredbama ovog pravilnika.
Stupanje na snagu
Član 11
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".