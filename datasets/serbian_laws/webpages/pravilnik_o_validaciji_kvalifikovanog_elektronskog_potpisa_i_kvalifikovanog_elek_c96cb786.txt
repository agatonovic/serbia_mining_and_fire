Title: PRAVILNIKO VALIDACIJI KVALIFIKOVANOG ELEKTRONSKOG POTPISA I KVALIFIKOVANOG
ELEKTRONSKOG PEČATA
URL: https://www.paragraf.rs/propisi/pravilnik-validacija-kvalifikovanog-elektronskog-potpisa-i-pecata.html
Extracted: 2025-07-06T23:15:06.771947
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O VALIDACIJI KVALIFIKOVANOG ELEKTRONSKOG POTPISA I KVALIFIKOVANOG
ELEKTRONSKOG PEČATA
("Sl. glasnik RS", br. 43/2019)
Predmet Pravilnika
Član 1
Ovim pravilnikom bliže se propisuju uslovi za postupak validacije kvalifikovanog
elektronskog potpisa i kvalifikovanog elektronskog pečata i uslovi za pružanje usluge kvalifikovane
validacije kvalifikovanog elektronskog potpisa i kvalifikovanog elektronskog pečata.
Značenje pojedinih izraza
Član 2
Pojedini izrazi u smislu ovog pravilnika imaju sledeće značenje:
1)
usluga kvalifikovane validacije
je zajednički naziv za uslugu
kvalifikovane validacije kvalifikovanog elektronskog potpisa i uslugu kvalifikovane validacije
kvalifikovanog elektronskog pečata;
2)
aplikacija za validaciju
je softverski proizvod u okviru koga
je tehnički implementirana validacija kvalifikovanog elektronskog potpisa odnosno pečata;
3)
upravljačka aplikacija
je softverski proizvod koji koristi aplikaciju
za validaciju da bi se izvršila validacija kvalifikovanog elektronskog potpisa odnosno pečata;
4)
status validacije
je krajnji rezultat validacije koji proizvodi
aplikacija za validaciju i koji vraća upravljačkoj aplikaciji;
5)
izveštaj validacije
je izveštaj o validaciji koji aplikacija
za validaciju isporučuje upravljačkoj aplikaciji i putem nje pouzdajućoj strani da bi se
omogućio uvid u razloge iz kojih je proizašao odgovarajući status validacije.
Aplikacija za validaciju i upravljačka aplikacija
Član 3
Sistem iz člana 48. stav 2. Zakona o elektronskom dokumentu, elektronskoj
identifikaciji i uslugama od poverenja u elektronskom poslovanju (u daljem tekstu: Zakon)
koji se koristi za validaciju kvalifikovanog elektronskog potpisa odnosno pečata obuhvata
aplikaciju za validaciju, u okviru koje je tehnički implementirana validacija, i upravljačku
aplikaciju putem koje pouzdajuća strana inicira validaciju i dobija status validacije i izveštaj
validacije.
Tehnička implementacija validacije iz stava 1. ovog člana mora da bude
u skladu sa uslovima iz Zakona.
Aplikacija za validaciju i upravljačka aplikacija moraju da budu saglasne
zahtevima standarda ETSI EN 319 102-1 "Electronic Signatures and Infrastructures (ESI);
Procedures for Creation and Validation of AdES Digital Signatures; Part 1: Creation and Validation" koji
se odnosi na validaciju (engleski: "signature validation") i zahtevima standarda
ETSI TS 119 172-4 "Electronic Signatures and Infrastructures (ESI); Signature policies;
Part 4: Signature validation policy for European qualified electronic signatures/seals using
trusted lists" koji se shodno primenjuju za Javnu listu kvalifikovanih usluga od poverenja.
Status validacije
Član 4
Status validacije može imati jednu od tri vrednosti: "uspešno", "neodređeno" i "neuspešno".
Status validacije "uspešno" znači da su sve kriptografske provere
potpisa odnosno pečata, kao i sve druge provere u skladu sa pravilima za validaciju iz člana
3. stav 2. ovog pravilnika uspešne.
Status validacije "neodređeno" znači da nisu ispunjeni svi uslovi
za status validacije "uspešno", s tim da postoji mogućnost da se steknu uslovi
za status validacije "uspešno" na osnovu dodatnih činjenica koje su se u postupku
validacije smatrale nepoznatim.
Status validacije "neuspešno" znači da nisu ispunjeni uslovi
ni za status validacije "uspešno" ni za status validacije "neodređeno".
Aplikacija za validaciju može omogućiti da preko upravljačke aplikacije
budu navedeni dodatni uslovi kojima se preciziraju činjenice od značaja za validaciju u slučajevima
kada bi bez tih činjenica status validacije bio "neodređeno".
Prilikom primene standarda na koje se upućuje iz ovog pravilnika, za statuse
validacije "uspešno", "neodređeno" i "neuspešno" se primenjuju
zahtevi koji se odnose na statuse koji su u standardima označeni sa "TOTAL-PASSED", "INDETERMINATE" i "TOTAL-FAILED",
tim redom.
Primena standarda ETSI TS 119 441
Član 5
Usluga kvalifikovane validacije obavlja se saglasno zahtevima standarda
ETSI TS 119 441 "Electronic Signatures and Infrastructures (ESI); Policy requirements
for TSP providing signature validation services" (u daljem tekstu: ETSI TS 119 441)
koji se odnose na uslugu kvalifikovane validacije, uključujući zahteve iz drugih standarda
na koje se iz tog standarda direktno i indirektno upućuje, odgovarajućim međunarodnim standardima
i preporukama, odnosno drugim standardima, dokumentima i preporukama koje se odnose na pružanje
usluge kvalifikovane validacije utvrđenim ovim pravilnikom.
Politika usluge kvalifikovane validacije i praktična pravila
usluge kvalifikovane validacije
Član 6
Politika usluge kvalifikovane validacije (u daljem tekstu: politika usluge
validacije) definiše zahteve koje treba da ispunjava usluga kvalifikovane validacije, dok
praktična pravila za pružanje usluge kvalifikovane validacije (u daljem tekstu: praktična
pravila usluge validacije) definišu operativne procedure u cilju ispunjenja tih zahteva,
tj. način na koji pružalac usluge kvalifikovane validacije ispunjava tehničke, organizacione
i proceduralne zahteve poslovanja koji su određeni u politici validacije.
Politika usluge validacije definiše se nezavisno od specifičnog operativnog
okruženja pružaoca usluge kvalifikovane validacije, dok praktična pravila usluge validacije
daju detaljan opis organizacione strukture, operativnih procedura, kao i fizičko i računarsko
okruženje pružaoca usluge kvalifikovane validacije.
Uslovi koje treba da ispunjavaju politika usluge validacije
i praktična pravila usluge validacije
Član 7
Politika usluge validacije i praktična pravila usluge validacije moraju
biti usklađeni sa odredbama Zakona, odredbama propisa donetih na osnovu Zakona, kao i zahtevima
standarda koji su tim propisima propisani da se primenjuju.
Politika usluge validacije treba da ispunjava zahteve iz standarda ETSI
TS 119 441, uključujući zahteve iz drugih standarda na koje se iz tog standarda direktno
i indirektno upućuje, a koji se odnose na politiku usluge validacije (engl. "signature
validation service policy").
Praktična pravila usluge validacije treba da ispunjavaju zahteve iz standarda
ETSI TS 119 441, uključujući zahteve iz drugih standarda na koje se iz tog standarda direktno
i indirektno upućuje, a koji se odnose na praktična pravila usluge validacije (engl. "signature
validation service practice statement").
Podržani formati elektronskog potpisa odnosno pečata
Član 8
Usluga kvalifikovane validacije obavezno podržava formate elektronskog
potpisa odnosno pečata koji ispunjavaju uslove iz člana 4. stav 2. Pravilnika o uslovima
za postupke i tehnološka rešenja koji se koriste tokom pouzdanog elektronskog čuvanja dokumenata
("Službeni glasnik RS", broj 94/18).
Tehnički protokol komunikacije
Član 9
Usluga kvalifikovane validacije treba da omogući korišćenje usluge putem
protokola za validaciju saglasno standardu ETSI TS 119 442 "Electronic Signatures and
Infrastructures (ESI); Protocol profiles for trust service providers providing AdES digital
signature validation services".
Korisnički interfejs
Član 10
Pored korišćenja usluge na način iz člana 9. ovog pravilnika, usluga kvalifikovane
validacije može da obuhvati i korisnički interfejs putem koga se može koristiti usluga i
u tom slučaju korisnički interfejs, pored prikaza statusa validacije, treba da:
1) predstavi rezultat kriptografske provere potpisa odnosno pečata (u daljem
tekstu: verifikacija) na način koji je jasan korisniku;
2) omogući, na zahtev korisnika, sažet prikaz rezultata validacije u formi
razumljivoj za korisnika;
3) omogući prikaz izveštaja validacije;
4) u slučaju validacije elektronskog potpisa omogući prikaz identiteta
potpisnika, uključujući:
(1) ime i prezime ili pseudonim potpisnika, pri čemu u slučaju navođenja
pseudonima mora biti jasno naznačeno da je u pitanju pseudonim,
(2) JMBG, odnosno evidencijski broj za stranca, ukoliko je sadržan
u sertifikatu,
(3) brojeve putnih isprava, ukoliko su sadržani u sertifikatu,
(4) ostale atribute polja "Subject" iz sertifikata koji
nisu obuhvaćeni podacima iz podtačke od (1) do (3) ove tačke, ukoliko postoje,
(5) potpisane atribute (engl. "signed attributes"), ukoliko
postoje,
(6) naziv pružaoca usluge izdavanja kvalifikovanog elektronskog
sertifikata koji je izdao sertifikat;
5) u slučaju validacije elektronskog pečata omogući prikaz identiteta pečatioca,
uključujući:
(1) naziv odnosno puno poslovno ime pečatioca,
(2) matični broj pečatioca, ukoliko je sadržan u sertifikatu,
(3) poreski identifikacioni broj pečatioca, ukoliko je sadržan u
sertifikatu,
(4) ostale atribute polja "Subject" iz sertifikata koji
nisu obuhvaćeni podacima iz podtačke od (1) do (3) ove tačke, ukoliko postoje,
(5) potpisane atribute (engl. "signed attributes"), ukoliko
postoje,
(6) naziv pružaoca usluge izdavanja kvalifikovanog elektronskog
sertifikata koji je izdao sertifikat;
6) prikaže napomenu da je verifikacija izvršena po pravilima za verifikaciju
kvalifikovanog elektronskog potpisa odnosno pečata u skladu sa propisima Republike Srbije;
7) prikaže napomenu o dodatnim uslovima kojima se preciziraju činjenice
od značaja za validaciju iz člana 4. stav 5. ovog pravilnika, ukoliko takvi dodatni uslovi
postoje;
8) bude saglasna sa odredbama standarda ETSI TS 119 101 "Electronic
Signatures and Infrastructures (ESI); Policy and security requirements for applications for
signature creation and signature validation" koje se odnose korisnički interfejs (engl. "user
interface").
Član 11
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".