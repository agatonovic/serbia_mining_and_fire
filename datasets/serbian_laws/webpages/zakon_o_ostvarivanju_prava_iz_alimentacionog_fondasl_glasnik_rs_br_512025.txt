Title: ZAKONO OSTVARIVANJU PRAVA IZ ALIMENTACIONOG FONDA
URL: https://www.paragraf.rs/propisi/zakon-o-ostvarivanju-prava-iz-alimentacionog-fonda.html
Extracted: 2025-07-06T23:19:18.766274
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O OSTVARIVANJU PRAVA IZ ALIMENTACIONOG FONDA
("Sl. glasnik RS", br. 51/2025)
I UVODNE ODREDBE
Član 1
Ovim zakonom uređuje se osnivanje, upravljanje i način finansiranja Alimentacionog fonda, prava deteta na privremeno izdržavanje iz Alimentacionog fonda, postupak za ostvarivanje prava na privremeno izdržavanje iz Alimentacionog fonda i druga pitanja od značaja za ostvarivanje prava na privremeno izdržavanje iz Alimentacionog fonda.
Član 2
Na pitanja koja nisu uređena ovim zakonom primenjuje se zakon kojim se uređuju porodični odnosi i zakon kojim se uređuje izvršenje i obezbeđenje.
II ALIMENTACIONI FOND
Član 3
U Republici Srbiji osniva se Alimentacioni fond, kao budžetski fond, radi iskazivanja sredstava obezbeđenih za privremeno izdržavanje dece u skladu sa ovim zakonom.
Alimentacioni fond se osniva na neodređeno vreme i njime upravlja ministarstvo nadležno za porodičnu zaštitu (u daljem tekstu: upravljač Alimentacionog fonda), u skladu sa zakonom kojim se uređuje budžetski sistem.
Sredstva za finansiranje Alimentacionog fonda obezbeđuju se iz:
1) budžeta Republike Srbije;
2) donacija;
3) drugih prihoda u skladu sa zakonom.
Član 4
Javnost rada Alimentacionog fonda obezbeđuje se objavljivanjem izveštaja na šestomesečnom nivou.
Izveštaj iz stava 1. ovog člana sadrži podatke o sredstvima koja su obezbeđena u Alimentacionom fondu, kao i o sredstvima utrošenim za namenu utvrđenu ovim zakonom.
Izveštaj iz stava 1. ovog člana objavljuje se na veb-prezentaciji ministarstva nadležnog za porodičnu zaštitu.
III PRAVO NA PRIVREMENO IZDRŽAVANJE I POSTUPAK ZA OSTVARIVANJE PRAVA NA PRIVREMENO IZDRŽAVANJE IZ ALIMENTACIONOG FONDA
Član 5
Pravo na privremeno izdržavanje iz Alimentacionog fonda može da ostvari dete koje je državljanin Republike Srbije i ima status izvršnog poverioca u izvršnom postupku pokrenutom radi ostvarivanja prava na zakonsko izdržavanje.
Član 6
Ako se izvršni postupak pokrenut radi ostvarivanja prava deteta na zakonsko izdržavanje ne sprovede, u celini ili delimično, duže od dva meseca od dana dostavljanja rešenja o izvršenju izvršnom dužniku, javni izvršitelj poziva izvršnog poverioca da se u roku od osam dana izjasni da li je saglasan da se privremeno izdržavanje obezbedi iz sredstava Alimentacionog fonda.
Član 7
Ako se izvršni poverilac saglasi da se privremeno izdržavanje obezbedi iz sredstava Alimentacionog fonda, javni izvršitelj odmah po prijemu saglasnosti dostavlja obaveštenje upravljaču Alimentacionog fonda.
Obaveštenje iz stava 1. ovog člana sadrži podatke o izvršnom poveriocu, izvršnom dužniku i obim ispunjenja obaveze. Uz obaveštenje se dostavlja i rešenje o izvršenju sa izvršnom ispravom.
Obaveštenje iz stava 1. ovog člana se dostavlja upravljaču Alimentacionog fonda elektronskim putem preko portala ministarstva nadležnog za pravosuđe.
Član 8
Upravljač Alimentacionog fonda dužan je da u roku od 15 dana od dana prijema obaveštenja iz člana 7. stav 1. ovog zakona donese rešenje o isplati iznosa privremenog izdržavanja iz sredstava Alimentacionog fonda i izvrši prenos tih sredstava na račun izvršnog poverioca.
Iznos privremenog izdržavanja koji se isplaćuje iz sredstava Alimentacionog fonda ne može biti veći od minimalne sume izdržavanja koja se utvrđuje u skladu sa zakonom kojim se uređuju porodični odnosi.
Iznos privremenog izdržavanja isplaćuje se za period posle donošenja rešenja o isplati.
O prenosu sredstava izvršnom poveriocu iz stava 1. ovog člana upravljač Alimentacionog fonda obaveštava javnog izvršitelja i izvršnog dužnika.
IV POVRAĆAJ ISPLAĆENOG IZNOSA IZ ALIMENTACIONOG FONDA
Član 9
Sredstva isplaćena iz Alimentacionog fonda po osnovu privremenog izdržavanja namiruju se od izvršnog dužnika u istom izvršnom postupku koji je pokrenut radi ostvarivanja prava na zakonsko izdržavanje, posle namirenja izvršnog poverioca.
Sredstva iz stava 1. ovog člana uplaćuju se na račun budžeta Republike Srbije.
Član 10
Republika Srbija ima pravo na povraćaj sredstava od izvršnog dužnika isplaćenih iz Alimentacionog fonda, sa kamatom na isplaćeni iznos, ukoliko nisu isplaćena u izvršnom postupku iz člana 9. ovog zakona.
Pravo Republike Srbije iz stava 1. ovog člana ne zastareva.
Sredstva iz stava 1. ovog člana uplaćuju se na račun budžeta Republike Srbije.
Član 11
U postupku radi povraćaja sredstava od izvršnog dužnika isplaćenih iz Alimentacionog fonda Republiku Srbiju zastupa Državno pravobranilaštvo.
Član 12
U slučaju smrti dužnika izdržavanja, za ispunjenje potraživanja Republike Srbije iz člana 10. ovog zakona odgovaraju njegovi naslednici do visine vrednosti nasleđene imovine.
V OBAVEZE JAVNOG IZVRŠITELJA
Član 13
Javni izvršitelj koji sprovodi izvršni postupak koji je pokrenut radi ostvarivanja prava na zakonsko izdržavanje dužan je da u slučaju početka namirenja iz imovine izvršnog dužnika obavesti o tome upravljača Alimentacionog fonda radi prekida isplate sredstava za privremeno izdržavanje.
Javni izvršitelj iz stava 1. ovog člana dužan je da svakog meseca proverava da li je izvršni dužnik stekao imovinu podobnu za izvršenje.
Javni izvršitelj je dužan da proveru iz stava 2. ovog člana vrši i po obustavi izvršnog postupka i, u slučaju da pronađe imovinu lica koje je obveznik izdržavanja, o tome obavesti Državno pravobranilaštvo radi pokretanja odgovarajućeg postupka.
Član 14
Postupanje javnog izvršitelja suprotno odredbama ovog zakona predstavlja težu disciplinsku povredu javnog izvršitelja u skladu sa zakonom koji uređuje izvršenje i obezbeđenje.
Za disciplinsku povredu iz stava 1. ovog člana javnom izvršitelju može se izreći disciplinska mera propisana zakonom koji uređuje izvršenje i obezbeđenje za težu disciplinsku povredu, izuzev disciplinske mere javne opomene.
VI PRELAZNE I ZAVRŠNE ODREDBE
Član 15
Ako u izvršnom postupku pokrenutom radi ostvarivanja prava na zakonsko izdržavanje započetom pre stupanja na snagu ovog zakona, u kojem nije sprovedeno izvršenje, u celini ili delimično, u roku od dva meseca od dana stupanja na snagu ovog zakona, javni izvršitelj će pozvati izvršnog poverioca da se u roku od osam dana izjasni da li je saglasan da se privremeno izdržavanje obezbedi iz sredstava Alimentacionog fonda.
Član 16
U roku od dva meseca od dana stupanja na snagu ovog zakona ministarstvo nadležno za poslove pravosuđa i ministarstvo nadležno za porodičnu zaštitu obezbediće tehničke uslove za elektronsko dostavljanje obaveštenja upravljaču Alimentacionog fonda.
Član 17
Ovaj zakon stupa na snagu osmog dana od dana objavljivanja u "Službenom glasniku Republike Srbije".