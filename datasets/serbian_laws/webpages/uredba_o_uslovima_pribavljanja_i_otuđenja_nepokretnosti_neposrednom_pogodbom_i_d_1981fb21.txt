Title: UREDBAO
USLOVIMA PRIBAVLJANJA I OTUĐENJA NEPOKRETNOSTI NEPOSREDNOM POGODBOM I
DAVANJA U ZAKUP STVARI U JAVNOJ SVOJINI, ODNOSNO PRIBAVLJANJA I
USTUPANJA ISKORIŠĆAVANJA DRUGIH IMOVINSKIH PRAVA, KAO I POSTUPCIMA
JAVNOG NADMETANJA I PRIKUPLJANJA PISMENIH PONUDA
URL: https://www.paragraf.rs/propisi/uredba-o-uslovima-pribavljanja-otudjenja-nepokretnosti-u-javnoj-svojini.html
Extracted: 2025-07-06T23:17:33.791225
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O
USLOVIMA PRIBAVLJANJA I OTUĐENJA NEPOKRETNOSTI NEPOSREDNOM POGODBOM I
DAVANJA U ZAKUP STVARI U JAVNOJ SVOJINI, ODNOSNO PRIBAVLJANJA I
USTUPANJA ISKORIŠĆAVANJA DRUGIH IMOVINSKIH PRAVA, KAO I POSTUPCIMA
JAVNOG NADMETANJA I PRIKUPLJANJA PISMENIH PONUDA
("Sl. glasnik RS", br. 16/2018 i 79/2023)
I OSNOVNE ODREDBE
Član 1
Ovom uredbom bliže se uređuju uslovi pribavljanja i
otuđenja nepokretnosti neposrednom pogodbom, davanja u zakup stvari u
javnoj svojini, uslovi pribavljanja drugih imovinskih prava u korist
Republike Srbije, autonomne pokrajine i jedinice lokalne samouprave,
kao i ustupanja iskorišćavanja drugih imovinskih prava čiji je nosilac
Republika Srbija, autonomna pokrajina i jedinica lokalne samouprave,
kao i postupci javnog nadmetanja i prikupljanja pismenih ponuda.
Pod pribavljanjem drugih imovinskih prava u smislu
ove uredbe podrazumeva se sticanje drugih imovinskih prava od strane
Republike Srbije, autonomne pokrajine i jedinice lokalne samouprave
kojim prestaju sva prava prethodnog imaoca drugih imovinskih prava,
izuzev onih prava koja ne mogu biti predmet raspolaganja shodno opštim
propisima koji uređuju druga imovinska prava, kao i sticanje
ograničenog korišćenja drugih imovinskih prava kojim se u vezi sa
korišćenjem drugih imovinskih prava ustanovljavaju određena ograničenja
sadržinskog, vremenskog ili teritorijalnog karaktera u odnosu na prava
kojima raspolaže ustupilac drugih imovinskih prava.
Pod ustupanjem iskorišćavanja drugih imovinskih prava
u smislu ove uredbe podrazumeva se potpuni prenos drugih imovinskih
prava čiji je titular Republika Srbija, autonomna pokrajina i jedinica
lokalne samouprave drugom nosiocu javne svojine, odnosno trećim licima
kojim prestaju sva prava Republike Srbije, autonomne pokrajine i
jedinice lokalne samouprave, izuzev onih prava koja ne mogu biti
predmet raspolaganja shodno opštim propisima koji uređuju druga
imovinska prava, kao i ustupanje drugom nosiocu javne svojine, odnosno
trećim licima ograničenog korišćenja drugih imovinskih prava čiji je
titular Republika Srbija, autonomna pokrajina i jedinica lokalne
samouprave kojim se u vezi sa korišćenjem drugih imovinskih prava od
strane trećih lica ustanovljavaju određena ograničenja sadržinskog,
vremenskog ili teritorijalnog karaktera u odnosu na prava kojima
raspolaže Republika Srbija, autonomna pokrajina i jedinica lokalne
samouprave.
Druga imovinska prava, u smislu ove uredbe su: pravo
na patent, pravo na licencu, model, uzorak i žig, autorsko i srodna
prava, pravo korišćenja tehničke dokumentacije i druga imovinska prava
utvrđena Zakonom o javnoj svojini ("Službeni glasnik RS", br. 72/11,
88/13, 105/14, 104/16 - dr. zakon, 108/16 i 113/17 - u daljem tekstu:
Zakon).
Član 2
Nepokretnosti u javnoj svojini i druga imovinska
prava pribavljaju se i otuđuju, odnosno ustupaju u postupku javnog
nadmetanja ili prikupljanja pismenih ponuda, a izuzetno neposrednom
pogodbom, pod uslovima utvrđenim Zakonom i ovom uredbom.
Početna, odnosno najniža, odnosno najviša
kupoprodajna cena nepokretnosti koja se pribavlja ili otuđuje iz javne
svojine utvrđuje se u odnosu na visinu tržišne vrednosti predmetne
nepokretnosti, izražene u evrima, s tim što se isplata vrši u dinarskoj
protivvrednosti po srednjem zvaničnom kursu Narodne banke Srbije na dan
uplate.
Početna, odnosno najniža, odnosno najviša naknada
koja se plaća za pribavljanje ili ustupanje drugih imovinskih prava
utvrđuje se u odnosu na visinu tržišne vrednosti predmetnih ili sličnih
imovinskih prava, izražene u evrima, s tim što se isplata vrši u
dinarskoj protivvrednosti po srednjem zvaničnom kursu Narodne banke
Srbije na dan uplate.
Kupoprodajna cena nepokretnosti iz stava 2. ovog
člana, odnosno naknada iz stava 3. ovog člana utvrđuje se na osnovu
akta nadležnog poreskog organa, licenciranog procenitelja ili drugog
nadležnog organa, kojim je izvršena procena tržišne vrednosti
nepokretnosti, odnosno drugog imovinskog prava.
Ukoliko procena tržišne vrednosti drugog imovinskog
prava od strane nadležnog poreskog organa ili drugog nadležnog organa
ne bi bila moguća ili bi bila povezana sa nesrazmernim troškovima,
procena može biti izvršena od strane odgovarajućeg procenitelja
upisanog u registar sudskih veštaka, a u slučaju da takvog procenitelja
nema, procena može biti izvršena od drugog pravnog ili fizičkog lica
koje raspolaže odgovarajućim stručnim znanjima da izvrši procenu
vrednosti drugog imovinskog prava.
Odredbe ove uredbe ne primenjuju se u postupcima
pribavljanja, otuđenja, razmene i davanja u zakup građevinskog, vodnog,
poljoprivrednog, šuma i šumskog zemljišta saglasno članu 8. Zakona, kao
i u slučajevima pribavljanja i raspolaganja nepokretnostima koje se
koriste za potrebe diplomatsko-konzularnih predstavništava Republike
Srbije u inostranstvu.
Nadležni organ za donošenje odluke o pribavljanju i
otuđenju nepokretnosti u javnoj svojini Republike Srbije, odnosno
ustupanju iskorišćavanja drugih imovinskih prava čiji je titular
Republika Srbija je Vlada, osim ako Zakonom nije drugačije određeno.
II PRIBAVLJANJE NEPOKRETNOSTI U JAVNU SVOJINU I OTUĐENJE NEPOKRETNOSTI IZ JAVNE SVOJINE NEPOSREDNOM POGODBOM
Član 3
Nepokretnosti se mogu pribaviti u javnu svojinu
neposrednom pogodbom, ali ne iznad od strane nadležnog organa
procenjene tržišne vrednosti nepokretnosti, ako u konkretnom slučaju to
predstavlja jedino moguće rešenje, pod kojim se podrazumeva:
1) slučaj kada nepokretnost koja se pribavlja u javnu
svojinu po svojim karakteristikama jedina odgovara potrebama vlasnika,
korisnika, odnosno nosioca prava korišćenja, s tim da predlog akta,
odnosno akt o ovakvom raspolaganju sadrži obrazloženje razloga
opravdanosti i celishodnosti pribavljanja sa aspekta ostvarenja
interesa Republike Srbije, autonomne pokrajine, odnosno jedinice
lokalne samouprave i razloge zbog kojih se pribavljanje ne bi moglo
realizovati javnim nadmetanjem, odnosno prikupljanjem pismenih ponuda;
2) slučaj kada se radi o međusobnom raspolaganju između nosilaca prava javne svojine;
3) slučaj pribavljanja nepokretnosti u javnu svojinu
putem razmene, ako je ta razmena u interesu Republike Srbije, autonomne
pokrajine ili jedinice lokalne samouprave, uz ispunjenje svih uslova iz
člana 30. Zakona.
Nepokretnosti u javnoj svojini mogu se otuđiti iz
javne svojine neposrednom pogodbom, ali ne ispod, od strane nadležnog
organa procenjene tržišne vrednosti nepokretnosti, ako u konkretnom
slučaju to predstavlja jedino moguće rešenje, uz posebno obrazloženje
razloga opravdanosti i celishodnosti otuđenja i razloga zbog kojih se
otuđenje ne bi moglo realizovati javnim nadmetanjem, odnosno
prikupljanjem pismenih ponuda.
Pošto nadležni organ donese akt da se nepokretnost
pribavi u javnu svojinu, odnosno otuđi iz javne svojine neposrednom
pogodbom, formira komisiju koja po okončanom postupku neposredne
pogodbe zapisnik sa odgovarajućim predlogom dostavlja nadležnom organu.
Odluku o predlogu komisije iz stava 3. ovog člana u
pogledu pribavljanja nepokretnosti u javnu svojinu, odnosno otuđenja
nepokretnosti iz javne svojine, nakon sprovedenog postupka neposredne
pogodbe, donosi nadležni organ.
Član 4
U slučaju pribavljanja putem razmene nepokretnosti u
javnoj svojini sa investitorom izgradnje objekata kada je Republika
Srbija, autonomna pokrajina i jedinica lokalne samouprave nosilac prava
javne svojine na zgradama, odnosno njihovim posebnim delovima, koji su
predviđeni za rušenje, u cilju privođenja lokacije planiranoj nameni,
utvrđuju se sledeći kriterijumi za realizaciju razmene nepokretnosti u
javnoj svojini neposrednom pogodbom:
- Republici Srbiji, autonomnoj pokrajini i jedinici
lokalne samouprave na ime naknade za nepokretnost koja se daje u
razmenu mora pripasti nepokretnost koja ima veću površinu za najmanje
15% kada je Republika Srbija, autonomna pokrajina i jedinica lokalne
samouprave manjinski vlasnik u objektu koji je predviđen za rušenje,
odnosno ukoliko je Republika Srbija, autonomna pokrajina i jedinica
lokalne samouprave većinski vlasnik najmanje za 50% u odnosu na
površinu nepokretnosti u javnoj svojini koja se daje na ime razmene, s
tim što u svakom slučaju ponuda investitora ne može da bude manja od
ostvarenog proseka postignutog u razmeni nepokretnosti sa preostalim
vlasnicima etažnih delova nepokretnosti na predmetnoj lokaciji, a na
osnovu zaključenih ugovora o regulisanju imovinskopravnih odnosa između
navedenih lica;
- ukoliko se Republici Srbiji, autonomnoj pokrajini i
jedinici lokalne samouprave u postupku razmene nepokretnosti nudi
postojeća nepokretnost na drugoj lokaciji u vlasništvu investitora
izgradnje, pored kriterijuma iz alineje 1. ovog stava, potrebno je da
ta nepokretnost bude u istoj poslovnoj, odnosno stambenoj zoni i da po
svom položaju, strukturi, lokaciji i nameni odgovara postojećoj
nepokretnosti u javnoj svojini sa kojom se razmenjuje, kao i da ta
nepokretnost bude uknjižena u javnu knjigu o evidenciji nepokretnosti i
pravima na njima, kao svojina investitora;
- ugovorom o razmeni nepokretnosti mora biti
predviđena ugovorna kazna za slučaj docnje potencijalnog investitora
izgradnje stambenog, odnosno poslovnog objekta na lokaciji koja se
privodi planiranoj nameni, u pogledu roka za izgradnju i predaju u
posed novoizgrađene nepokretnosti koja se daje Republici Srbiji,
autonomnoj pokrajini i jedinici lokalne samouprave na ime razmene
nepokretnosti u javnoj svojini;
- ugovorom o razmeni nepokretnosti mora biti utvrđeno
zasnivanje hipoteke na određenoj nepokretnosti u svojini investitora
izgradnje ili trećeg lica, kojom se obezbeđuje izvršenje njegovih
obaveza, kada je investitor fizičko lice, odnosno preduzetnik, a kad je
investitor izgradnje privredni subjekat (preduzeće, odnosno privredno
društvo), potrebno je od investitora obezbediti zasnivanje hipoteke ili
originalnu, bezuslovnu, neopozivu i naplativu na prvi poziv bankarsku
garanciju prvoklasne banke, u visini procenjene tržišne vrednosti
buduće novoizgrađene nepokretnosti koju Republika Srbija, autonomna
pokrajina i jedinica lokalne samouprave pribavlja razmenom.
Član 5
Izuzetno, nepokretnosti se mogu otuđiti iz javne
svojine i ispod tržišne cene, odnosno bez naknade, ako postoji interes
za takvim raspolaganjem, kao što su:
1) otklanjanje posledica elementarnih nepogoda;
2) uspostavljanje dobrih odnosa sa drugim državama, odnosno međunarodnim organizacijama;
3) drugi slučajevi otuđenja nepokretnosti predviđeni posebnim zakonom.
Predlog akta o otuđenju nepokretnosti iz javne
svojine ispod tržišne cene, odnosno bez naknade, mora da sadrži
obrazloženje iz koga se može utvrditi postojanje razloga iz stava 1.
ovog člana.
U slučaju prenosa prava javne svojine na
nepokretnosti između različitih nosilaca tog prava, nepokretnosti se
mogu prenositi ispod tržišne cene, odnosno bez naknade, s tim da takvo
raspolaganje mora biti posebno obrazloženo.
III DAVANJE STVARI U JAVNOJ SVOJINI U ZAKUP
Član 6
Nepokretne stvari u javnoj svojini daju se u zakup u
postupku javnog nadmetanja ili prikupljanja pismenih ponuda putem
javnog oglašavanja, a izuzetno neposrednom pogodbom u slučajevima
utvrđenim zakonom i ovom uredbom.
Postupak davanja u zakup nepokretnosti u javnoj svojini sprovodi komisija koju obrazuje nadležni organ.
Član 7
Nakon donošenja akta o davanju u zakup nepokretnosti
u javnoj svojini, komisija iz člana 6. stav 2. ove uredbe objavljuje
oglas o sprovođenju postupka javnog nadmetanja ili prikupljanja
pismenih ponuda za davanje u zakup nepokretnosti u javnoj svojini.
Oglas iz stava 1. ovog člana, koji se objavljuje u
sredstvima javnog informisanja i na internet stranici nosioca prava
javne svojine, odnosno korisnika javne svojine, obavezno sadrži:
- naziv organa i korisnika nepokretnosti koja se daje u zakup u javnoj svojini (naziv zakupodavca);
- bliže podatke o načinu davanja u zakup nepokretnosti u javnoj svojini (javno nadmetanje ili prikupljanje pismenih ponuda);
- opis nepokretnosti u javnoj svojini koja se daje u zakup;
- uslove pod kojima se nepokretnost u javnoj svojini
daje u zakup (namena za koju se poslovni prostor daje u zakup, rok
davanja u zakup i dr. uslovi);
- obaveze zakupca u vezi sa korišćenjem nepokretnosti za određenu svrhu i namenu;
- vreme i mesto održavanja javnog nadmetanja, odnosno javnog otvaranja prispelih ponuda;
- način, mesto i vreme za dostavljanje prijava za
učešće u postupku javnog nadmetanja, odnosno pismenih ponuda za učešće
u postupku prikupljanja pismenih ponuda;
- vreme i mesto uvida u dokumentaciju, odnosno uslove otkupa iste;
- početnu, odnosno najnižu visinu zakupnine po kojoj se nepokretnost u javnoj svojini može dati u zakup;
- visinu i način polaganja depozita, odnosno visinu i vreme trajanja bankarske garancije;
- rok za povraćaj depozita učesnicima koji nisu uspeli na javnom nadmetanju, odnosno u postupku prikupljanja pismenih ponuda;
- naznaku da se u prijavi, odnosno ponudi iz stava 3.
ovog člana obavezno navodi broj računa na koji će se izvršiti povraćaj
depozita;
- datum i vreme razgledanja nepokretnosti koja se daje u zakup.
Prijava, odnosno ponuda koja se dostavlja obavezno
sadrži: dokaz o uplati depozita, iznos zakupnine koja se nudi, za
fizička lica: ime i prezime, adresu, broj lične karte, jedinstveni
matični broj građana, za preduzetnike: ime i prezime preduzetnika,
adresu, broj lične karte, jedinstveni broj građana, naziv radnje,
matični broj, za pravna lica: naziv i sedište, kopiju rešenja o upisu
pravnog lica u registar kod nadležnog organa, kao i punomoćje za lice
koje zastupa podnosioca prijave.
Podnosioci neblagovremene ili nepotpune prijave,
odnosno ponude ne mogu učestvovati u postupku javnog nadmetanja ili
prikupljanja pismenih ponuda, a nepotpune ili neblagovremene prijave,
odnosno ponude se odbacuju.
Član 8
Postupak javnog nadmetanja smatra se uspelim i u
slučaju dostavljanja jedne ispravne prijave za učešće kojom se
podnosilac prijave registruje i prisustvuje javnom nadmetanju i
proglašava zakupcem, ako prihvati početnu visinu zakupnine po kojoj se
nepokretnost može dati u zakup.
Ukoliko podnosilac prijave ili pismene ponude ne
prihvati početnu visinu zakupnine ili bude izabran za najpovoljnijeg
ponuđača, a ne zaključi ugovor o zakupu, gubi pravo na vraćanje
depozita.
Postupak prikupljanja pismenih ponuda sprovešće se i ukoliko pristigne jedna ponuda.
Član 9
Izbor najpovoljnijeg ponuđača vrši se primenom kriterijuma visine ponuđene zakupnine.
Ukoliko u postupku dva ili više ponuđača ponude isti
iznos zakupnine, komisija iz člana 6. stav 2. ove uredbe pozvaće
ponuđače koji su ponudili isti iznos zakupnine, da u roku od tri dana
od dana prijema poziva, dostave novu pismenu zatvorenu ponudu, sa
uvećanim iznosom zakupnine u odnosu na prethodno datu ponudu, a koje
ponude će komisija otvoriti i utvrditi najpovoljnijeg ponuđača.
Ukoliko ponuđači iz stava 2. ovog člana u roku od tri
dana ne dostave novu ponudu, odnosno ako su ponuđači dostavili novu
ponudu sa istovetnom zakupninom, komisija iz člana 6. stav 2. ove
uredbe će putem žreba izvršiti izbor najpovoljnijeg ponuđača.
Član 10
Nepokretnosti u javnoj svojini mogu se izuzetno od
člana 6. ove uredbe, dati u zakup i van postupka javnog nadmetanja,
odnosno prikupljanja pismenih ponuda, u slučajevima:
1) kada zakup traže ambasade stranih država u
Republici Srbiji, kao i trgovinska i vojna predstavništva i druge
organizacije pri diplomatsko-konzularnim predstavništvima u Republici
Srbiji, međunarodne organizacije za pomoć i saradnju sa zemljama
Evropske unije, međunarodne humanitarne organizacije u cilju
obezbeđenja uslova za smeštaj i rad u Republici Srbiji, kao i domaće
humanitarne organizacije, parlamentarne političke stranke, organizacije
i udruženja građana iz oblasti zdravstva, kulture, nauke, prosvete,
sporta, socijalne i dečije zaštite, zaštite životne sredine, zaštite
ljudskih i manjinskih prava, udruženja za pomoć osetljivim društvenim
grupama i udruženja koja sprovode omladinske aktivnosti, pod uslovom da
taj prostor ne koriste za ostvarivanje prihoda, agencije, direkcije i
druge službe i organizacije čiji je osnivač nosilac prava javne
svojine, a za koje osnivačkim aktom nije utvrđena obaveza tih nosilaca
da im obezbede poslovni prostor za rad;
2) kada zakupac prestane da obavlja svoju delatnost,
usled teške bolesti, odlaska u penziju ili smrti, a dodelu u zakup
traži bračni drug, dete ili roditelj zakupca (članovi porodičnog
domaćinstva), pod uslovom da nastavi sa obavljanjem iste delatnosti;
3) kada zakupac - pravno lice traži određivanje za
zakupca drugo pravno lice čiji je osnivač ili kada zakupac - pravno
lice traži određivanje za zakupca drugo pravno lice, a oba pravna lica
imaju istog osnivača, odnosno kada je kod zakupca - pravnog lica došlo
do određenih statusnih promena;
4) kada zakupac - fizičko lice traži određivanje za
zakupca pravno lice čiji je osnivač ili kada osnivač pravnog lica, zbog
brisanja istog iz registra nadležnog organa, traži da bude određen za
zakupca, kao fizičko lice;
5) kada zakupac koji je uredno izmirivao obavezu
plaćanja zakupnine, traži produženje ugovora o zakupu, zaključenog na
određeno vreme, najranije tri meseca, a najkasnije mesec dana pre
isteka ugovora o zakupu, pod uslovom da u trenutku podnošenja zahteva
za produženje ugovora o zakupu nije u docnji sa plaćanjem zakupnine;
6) kada se nepokretnost daje za potrebe snimanja
igranih i dokumentarnih filmova, kao i za potrebe proizvodnje
audiovizuelnih dela u Republici Srbiji, u cilju podsticanja
stvaralaštva u oblasti audiovizuelne proizvodnje, održavanja sportskih,
kulturnih, sajamskih, naučnih i drugih sličnih potreba, a rok zakupa je
kraći od 30 dana, odnosno kod snimanja ne duži od šest meseci;
7) kada se nepokretnost ne izda u zakup ni posle
sprovedenih dva i više postupaka javnog oglašavanja, ali ne ispod 60%
od tržišne visine zakupnine za tu nepokretnost, čiji iznos umanjenja
utvrđuje nadležni organ nosioca prava javne svojine prema kretanju
visine zakupnine na tržištu, s tim što u tom slučaju rok trajanja
zakupa ne može biti duži od tri godine;
8) kada davanje u zakup traži fizičko lice kojem je
ta nepokretnost oduzeta nacionalizacijom, odnosno njegovi naslednici,
pod uslovom da je pokrenut postupak za vraćanje oduzete imovine pred
nadležnim organom, odnosno kada vlasnik ili zakupac dela nepokretnosti
vraćene u postupku restitucije, traži da bude određen za zakupca
preostalog dela nepokretnosti;
9) kada jedan od zakupaca iste nepokretnosti traži
prestanak zakupodavnog odnosa, a drugi zakupac traži zaključenje
ugovora o zakupu, kao jedini zakupac;
10) kada zakupac - pravno i fizičko lice zatraži
određivanje za zakupca nepokretnosti drugo pravno i fizičko lice, pod
uslovom da ono izmiri celokupan dug zakupca nastao usled neplaćanja
zakupnine i troškova korišćenja zakupljene nepokretnosti, a ukoliko taj
dug nije moguće namiriti na drugi način, s tim da minimalni dug ne može
biti manji od 500.000,00 dinara ili ako je visina zakupnine veća od
500.000,00 dinara, a zakupac duguje više od šest zakupnina;
11) kada je to potrebno radi bolje organizacije i
efikasnosti rada nosilaca prava javne svojine, odnosno korisnika stvari
u javnoj svojini, kao i posebnih službi i organizacija čiji su oni
osnivači, kao i u slučajevima kada je reč o ostvarivanju interesa
nosioca prava javne svojine;
12) kada zaključenje ugovora o zakupu garaže traži
vlasnik stana ili zakupac stana gde je garaža sastavni deo stana i sa
stanom čini jednu celinu, odnosno ima vertikalnu komunikaciju sa
stanom;
12a) kada zbog smrti zakupca garaže, davanje u zakup traže članovi njegovog porodičnog domaćinstva;
13) kada se nepokretnost koja je u javnoj svojini,
odnosno koja će do dana primopredaje biti stečena u javnu svojinu, daje
u zakup u cilju realizacije investicionog projekta kojim se u roku od
najviše tri godine od dana sticanja prava zakupa otpočne industrijska
proizvodnja i obezbedi, uz obavezu održavanja broja zaposlenih u
periodu od pet godina nakon dostizanja pune zaposlenosti:
(1) najmanje 1.000 novih radnih mesta na
neodređeno vreme povezanih sa investicionim projektom u jedinicama
lokalne samouprave koje su prema stepenu razvijenosti razvrstane u prvu
grupu;
(2) najmanje 350 novih radnih mesta na
neodređeno vreme povezanih sa investicionim projektom u jedinicama
lokalne samouprave koje su prema stepenu razvijenosti razvrstane u
drugu ili treću grupu;
(3) najmanje 100 novih radnih mesta na
neodređeno vreme povezanih sa investicionim projektom u jedinicama
lokalne samouprave koje su prema stepenu razvijenosti razvrstane u
četvrtu grupu, uključujući i devastirana područja;
14) kada davanje u zakup nepokretnosti u javnoj
svojini traži udruženje koje ostvaruje saradnju sa ministarstvom
nadležnim za poslove odbrane u oblastima od značaja za odbranu ili koje
neguje tradicije oslobodilačkih ratova Srbije;
15) kada zakup traži organizacija ili udruženje koje
je imalac određenih javnih ovlašćenja, a koje ima opravdanu potrebu za
prostorom radi vršenja tih ovlašćenja;
16) kada zakup poljoprivrednih objekata traži
zemljoradnička zadruga, sa sedištem u opštini na kojoj se objekti
nalaze, pod uslovom da uz zahtev dostavi razvojni plan čiji je cilj
unapređenje poljoprivrede i položaja ruralnog stanovništva i da njeni
finansijski izveštaji za poslednje tri godine potvrđuju da ostvaruje
prihode od poslovanja u iznosu od najmanje 5.000.000,00 dinara
godišnje;
17) kada se u zakup daje nepokretnost za posebne namene, odnosno iz bezbednosnih razloga, na zahtev nadležne bezbednosne službe.
Odluku o davanju u zakup nepokretnosti iz stava 1. ovog člana donosi nadležni organ, na obrazložen predlog komisije.
Razvrstavanje jedinica lokalne samouprave u grupe iz
stava 1. tačka 13) ovog člana vrši se u skladu sa propisom Vlade o
utvrđivanju jedinstvene liste razvijenosti regiona i jedinica lokalne
samouprave.
Nepokretnost iz stava 1. tačka 13) ovog člana može
biti data u zakup ispod tržišne cene, odnosno bez nadoknade u skladu sa
Zakonom o ulaganjima ("Službeni glasnik RS", broj 89/15) i Zakonom o
kontroli državne pomoći ("Službeni glasnik RS", broj 51/09).
Član 11
Prioritet kod davanja u zakup garaže u sastavu
stambene zgrade ima vlasnik stana, odnosno član njegovog porodičnog
domaćinstva (supružnik, dete ili roditelj vlasnika stana, odnosno
supružnika), koji u stanu stanuje, zakupac stana koji u stanu stanuje
ili obavlja poslovnu delatnost, vlasnik ili zakupac poslovnog prostora
koji ima registrovano vozilo, ako na oglas stignu dve ili više ponuda
sa istom visinom zakupnine.
Lica navedena u stavu 1. ovog člana imaju prioritet
kod davanja u zakup garaže i u slučaju kada se garaža nalazi u posebnom
objektu u sastavu stambenog bloka ili stambenog naselja.
Ukoliko se na oglas javi više zainteresovanih
ponuđača iz st. 1. i 2. ovog člana, kriterijum za izbor najpovoljnijeg
ponuđača je visina ponuđene zakupnine, uz ispunjenost drugih uslova iz
oglasa.
Sa zakupcem stana, odnosno poslovnog prostora, koji
tu nepokretnost koristi po osnovu ugovora o zakupu zaključenog na
određeno vreme, ugovor o zakupu garaže zaključiće se na period koji
pokriva trajanje ugovora o zakupu stana, odnosno poslovnog prostora.
Član 12
Poslovni prostor u javnoj svojini daje se u zakup
radi sticanja prihoda, polazeći od procenjene tržišne visine zakupnine
utvrđene na osnovu opštih akata jedinica lokalne samouprave (opština,
gradova i grada Beograda) kojima se uređuje zakupnina za poslovni
prostor, a prema lokaciji poslovnog prostora, kako u pogledu
utvrđivanja početne visine zakupnine, tako i u pogledu razvrstavanja
lokacija po zonama i delatnostima.
U slučaju da nije donet opšti akt jedinice lokalne
samouprave iz stava 1. ovog člana, procenu tržišne visine zakupnine
utvrdiće nadležni poreski organ, licencirani procenitelj, odnosno
veštak.
U slučaju kada se nepokretnost ne izda u zakup posle
dva uzastopno sprovedena postupka javnog oglašavanja, početna visina
zakupnine po kojoj se nepokretnost daje u zakup umanjiće se na 80% od
početne tržišne visine zakupnine utvrđene na način i pod uslovima iz
st. 1. i 2. ovog člana.
U slučaju kada se nepokretnost ne izda u zakup, na
način i pod uslovima iz stava 4. ovog člana, visina zakupnine se
umanjuje do 60% od početne tržišne visine zakupnine, po kojoj ceni će
se nastaviti sa javnim oglašavanjem.
Zakupodavac zadržava pravo da svake godine uveća
zakupninu utvrđenu ugovorom o zakupu, imajući u vidu tržišnu visinu
zakupnine za određenu lokaciju, u skladu sa st. 1. i 2. ovog člana.
Zakupodavac može zakupcu koji obavezu plaćanja
zakupnine izmiruje u roku utvrđenom ugovorom o zakupu, po proteku
polovine ugovorenog perioda zakupa, iznos zakupnine umanjiti do 10% na
osnovu obrazloženog zahteva zakupca.
Humanitarnim organizacijama koje imaju za cilj pomoć
oboleloj deci i žrtvama partnerskog i porodičnog nasilja, udruženjima
lica sa invaliditetom, udruženjima iz oblasti zdravstva, kulture,
nauke, prosvete, sporta, socijalne i dečije zaštite, zaštite životne
sredine, zaštite i unapređenja ljudskih i manjinskih prava,
zemljoradničkim zadrugama iz člana 10. stav 1. tačka 16) ove uredbe,
parlamentarnim političkim strankama, koji poslovni prostor ne koriste
za sticanje prihoda, dobrovoljnim organizacijama koje učestvuju u
spasilačkim akcijama, udruženjima za pomoć ugroženim kategorijama
stanovništva, udruženjima koja sprovode omladinske aktivnosti, licima
koja obavljaju delatnost starih zanata, umetničkih zanata i poslova
domaće radinosti određenih Pravilnikom o određivanju poslova koji se
smatraju starim i umetničkim zanatima, odnosno poslovima domaće
radinosti, načinu sertifikovanja istih i vođenju posebne evidencije
izdatih sertifikata ("Službeni glasnik RS", broj 56/12), kao i
udruženjima koja ostvaruju saradnju sa ministarstvom nadležnim za
poslove odbrane u oblastima od značaja za odbranu ili koja neguju
tradicije oslobodilačkih ratova Srbije, može se dati u zakup poslovni
prostor, uz obavezu plaćanja zakupnine u visini od 10% od procenjene
tržišne visine zakupnine.
Agencijama, direkcijama, službama i drugim
organizacijama čiji je osnivač nosilac prava javne svojine, može se
dati u zakup poslovni prostor, radi obavljanja poslova iz njihovog
delokruga rada, na osnovu obrazložene odluke nadležnog organa nosioca
prava javne svojine, uz obavezu plaćanja zakupnine u visini od 30% a
najviše do 50% od procenjene tržišne visine zakupnine.
Zakupac koji u roku od 30 dana od dana zaključenja
ugovora nije u mogućnosti da otpočne da obavlja delatnost zbog koje je
zakupio poslovni prostor i koja mu je ugovorom odobrena, zbog
objektivnih razloga (isključena struja, grejanje, voda i dr.) ili usled
nastupanja više sile u toku trajanja zakupa (poplava, izlivanje
kanalizacionih voda, požara, statičkih svojstava objekta) može biti
oslobođen plaćanja zakupnine do dovođenja poslovnog prostora u
funkcionalno stanje, u vezi s čim zakupodavcu podnosi zahtev sa
odgovarajućim dokazima.
Član 13
Zakupac ne može vršiti adaptaciju poslovnog prostora
bez prethodne saglasnosti zakupodavca. Uz zahtev se podnosi bliži opis
radova i određuje rok završetka radova.
Svi troškovi adaptacije zakupljene nepokretnosti
izvršene u skladu sa stavom 1. ovog člana padaju na teret zakupca, osim
ako se ne radi o primeni člana 12. stav 9. ove uredbe, odnosno ako su
ti troškovi nužni za privođenje prostora nameni za koju je dat u zakup
i ako je ugovoreno da će se ti troškovi priznati kroz umanjenje
zakupnine.
Za vreme trajanja adaptacije zakupac ima obavezu da
plaća punu visinu zakupnine i po osnovu adaptacije ne može steći
nikakva svojinska ili obligaciona prava na nepokretnosti.
Član 14
Zakupodavac može po zahtevu zakupca odobriti
izvođenje radova koji imaju karakter investicionog održavanja
zakupljene nepokretnosti, prema uobičajenim standardima i važećim
propisima u oblasti građevinarstva.
Izveštaj o postojećem stanju nepokretnosti, sa
opisom, predmerom i predračunom planiranih radova, izrađuje ovlašćeni
sudski veštak odgovarajuće struke, odnosno ovlašćena organizacija, sa
kojim zakupodavac zaključuje ugovor o poslovnoj saradnji, s tim da
troškove izrade ove dokumentacije snosi zakupac.
Zakupac je u obavezi da se tokom izvođenja radova
odobrenih od strane zakupodavca, u postupku opisanom u stavu 2. ovog
člana, pridržava odobrenog opisa, predmera i predračuna, kao i da u
slučaju odstupanja od odobrenih radova na investicionom održavanju
nepokretnosti u svakom pojedinačnom slučaju od zakupodavca traži
odobrenje za to odstupanje.
Radovi na investicionom održavanju izvršeni suprotno
stavu 3. ovog člana, kao i radovi koji prevazilaze uobičajene standarde
za tu vrstu radova, neće se priznati zakupcu.
Nakon izvođenja radova uz saglasnost zakupodavca na
način i u postupku opisanom u ovom članu, u roku od 30 dana od dana
završetka radova iz stava 1. ovog člana, zakupac je u obavezi da
zakupodavcu podnese zahtev za priznavanje troškova investicionog
održavanja nepokretnosti, s tim da iznos uloženih sredstava mora biti
verifikovan od strane ovlašćenog veštaka, odnosno organizacije, koja će
u izveštaju o visini ulaganja zakupca proceniti vrednost, kvalitet i
standard izvedenih radova i ukupnog stanja nepokretnosti, u odnosu na
izveštaj o postojećem stanju, opis, predmer i predračun planiranih
radova odobrenih od strane zakupodavca.
Zakupac koji je uz saglasnost zakupodavca u
investiciono održavanje nepokretnosti, u smislu ovog člana, uložio
sopstvena sredstva, ima pravo na umanjenje zakupnine u iznosu od
najviše 50% od mesečne zakupnine, za period koji odgovara visini
uloženih sredstava, bez mogućnosti priznavanja svojinskih prava na
nepokretnosti po osnovu ulaganja sredstava.
Izuzetno od stava 6. ovog člana, a na osnovu posebno
obrazložene odluke nadležnog organa nosioca prava javne svojine, iznos
zakupnine može biti umanjen i za veći procenat ali najviše do 70%.
Ukupni iznos umanjenja zakupnine iz st. 6. i 7. ovog
člana ne može biti veći od ukupnog iznosa sredstava koja je zakupac
uložio prilikom investicionog održavanja nepokretnosti.
Zakupac može biti oslobođen plaćanja zakupnine tokom
perioda izvođenja radova koji imaju karakter investicionog održavanja
zakupljenе nepokretnosti za period dok traju radovi, a najduže šest
meseci, na osnovu posebno obrazložene odluke nadležnog organa nosioca
prava javne svojine. Izuzetno, ako veštak tako proceni, zbog obimnosti
ili prirode radova ovaj period može biti produžen, najviše za još dva
meseca, odnosno ukupno najduže osam meseci.
Član 15
Korisnik stvari u javnoj svojini koji nije nosilac
prava javne svojine u obavezi je da nosiocu prava javne svojine dostavi
podatke o sprovedenom postupku davanja u zakup stvari u javnoj svojini,
u roku od osam dana po okončanju postupka.
Javne ustanove, kao nosioci prava korišćenja, podatke
o sprovedenom postupku davanja u zakup stvari u javnoj svojini
dostavljaju nosiocu prava javne svojine, kao i ministarstvu nadležnom
za oblast rada te javne ustanove za javne ustanove čiji je osnivač
Republika Srbije, odnosno organu autonomne pokrajine ili jedinice
lokalne samouprave nadležnom za poslove rada javne ustanove čiji je
osnivač autonomna pokrajina, odnosno jedinica lokalne samouprave.
Član 16
Na davanje u zakup pokretnih stvari u javnoj svojini
shodno se primenjuju odredbe ove uredbe koje se odnose na davanje u
zakup nepokretnosti.
Pokretne stvari u javnoj svojini mogu se dati u
zakup, polazeći od tržišne visine zakupnine koju utvrđuje nadležni
poreski organ, licencirani procenitelj, odnosno veštak.
IV POSTUPCI JAVNOG NADMETANJA I PRIKUPLJANJA PISMENIH PONUDA
1. Postupak kod pribavljanja nepokretnosti u javnu svojinu
Član 17
Nakon donošenja odgovarajućeg akta o pribavljanju
nepokretnosti u javnu svojinu u smislu Zakona, nadležni organ formira
komisiju i objavljuje oglas o sprovođenju postupka javnog nadmetanja
ili prikupljanja pismenih ponuda za pribavljanje nepokretnosti u javnu
svojinu.
U slučaju kada se pribavlja nepokretnost za potrebe
Republike Srbije oglas mora biti objavljen u dnevnom listu koji se
distribuira na celoj teritoriji Republike Srbije, a kada se
nepokretnost pribavlja za potrebe autonomne pokrajine i jedinice
lokalne samouprave, oglas se objavljuje u listu koji se distribuira na
teritoriji te autonomne pokrajine, odnosno jedinice lokalne samouprave
ili u listu koji se distribuira na celoj teritoriji Republike Srbije.
Oglas iz stava 1. ovog člana obavezno sadrži:
- naziv organa za čije potrebe se nepokretnost pribavlja u javnu svojinu (naziv kupca);
- karakteristike nepokretnosti koja se pribavlja u javnu svojinu;
- bliže uslove za pribavljanje nepokretnosti u javnu svojinu (u pogledu rokova plaćanja, dana uvođenja u posed i sl.);
- obavezu podnosioca prijave za učestvovanje u
postupku javnog nadmetanja (u daljem tekstu: prijava), odnosno ponude
za učestvovanje u postupku prikupljanja pismenih ponuda (u daljem
tekstu: ponuda), da uz prijavu, odnosno ponudu dostavi odgovarajući
dokaz o pravu svojine na nepokretnosti koja je predmet pribavljanja u
javnu svojinu i upisana u odgovarajuću javnu knjigu o evidenciji
nepokretnosti i pravima na njima i dr.;
- obavezu vlasnika nepokretnosti koja se nudi da
dostavi izjavu da na istoj ne postoje prava trećih lica, da nije
opterećena teretima, da nije pod sporom, niti pod zabranom
raspolaganja, da nije predmet teretnog ili besteretnog pravnog posla,
niti ugovora o doživotnom izdržavanju i da ne postoje druge smetnje za
prenos prava svojine, kao i izjavu da ukoliko se utvrdi da na
nepokretnosti koja se nudi postoji bilo kakav teret, prodavac se
obavezuje da ga otkloni o svom trošku, odnosno da kupcu pruži zaštitu
od evikcije i snosi svu odgovornost za eventualne pravne nedostatke;
- obavezu podnosioca prijave, odnosno ponude da uz
prijavu, odnosno ponudu dostavi dokaz da su izmireni svi troškovi
korišćenja nepokretnosti koja se nudi (utrošena električna energija,
komunalije, porez na imovinu i dr.);
- kriterijum za izbor najpovoljnijeg ponuđača;
- obavezan sadržaj prijave, odnosno ponude i isprave
koje je potrebno dostaviti uz prijavu, odnosno ponudu, u skladu sa ovom
uredbom;
- adresu za dostavljanje prijave, odnosno ponude;
- rok za podnošenje prijave, odnosno ponude;
- mesto i vreme održavanja javnog nadmetanja, odnosno otvaranja ponuda;
- obaveštenje da podnosioci neblagovremene i
nepotpune prijave, odnosno ponude neće moći da učestvuju u postupku
javnog nadmetanja, odnosno prikupljanja pismenih ponuda, odnosno da će
iste biti odbačene.
Prijava, odnosno ponuda iz stava 1. ovog člana
dostavlja se u zatvorenoj koverti sa vidljivom naznakom na koji se
oglas odnosi i ko je podnosilac prijave, odnosno ponude.
Prijava, odnosno ponuda pravnog lica mora da sadrži:
naziv, sedište i broj telefona i mora biti potpisana od strane
ovlašćenog lica.
Uz prijavu, odnosno ponudu pravnog lica se prilaže
originalni izvod iz registra privrednih subjekata sa podacima za to
pravno lice, ne stariji od 30 dana.
Prijava, odnosno ponuda fizičkog lica mora da sadrži:
ime i prezime, adresu, broj lične karte i broj telefona i mora biti
potpisana, a ako je to lice preduzetnik uz prijavu, odnosno ponudu se
prilaže originalni izvod iz registra privrednih subjekata ili potvrda
da je preduzetnik upisan u odgovarajući registar, sve ne starije od 30
dana.
U slučaju da podnosioca prijave, odnosno ponude
zastupa punomoćnik, punomoćje za zastupanje mora biti overeno od strane
javnog beležnika.
Prijava, odnosno ponuda je nepotpuna ako ne sadrži
sve što je propisano, ako nisu priložene sve isprave kako je to
predviđeno, odnosno ako ne sadrži sve podatke predviđene oglasom ili su
podaci dati suprotno objavljenom oglasu.
Član 18
Postupak pribavljanja nepokretnosti u javnu svojinu
sprovodi komisija iz člana 17. stav 1. ove uredbe, koja o toku postupka
vodi zapisnik i po okončanom postupku utvrđuje predlog za izbor
najpovoljnijeg ponuđača.
Osnovni kriterijum za izbor najpovoljnijeg ponuđača je kupoprodajna cena koju ponuđač zahteva.
Uslovi za sprovođenje postupka javnog nadmetanja,
odnosno razmatranja pismenih ponuda su ispunjeni ukoliko pristigne
najmanje jedna blagovremena i potpuna prijava, odnosno ponuda.
Ukoliko podnosilac blagovremene i potpune prijave,
odnosno ponude ne pristupi javnom nadmetanju, odnosno otvaranju
pismenih ponuda, smatraće se da je odustao od prijave, odnosno ponude.
Podnosioci neblagovremene, odnosno nepotpune prijave
ne mogu da učestvuju u postupku javnog nadmetanja, a neblagovremene,
odnosno nepotpune prijave, odnosno ponude se odbacuju.
Odluku o izboru najpovoljnijeg ponuđača, nakon
sprovedenog postupka javnog nadmetanja, odnosno prikupljanja pismenih
ponuda donosi nadležni organ.
2. Postupak kod otuđenja nepokretnosti iz javne svojine
Član 19
Nakon donošenja akta o otuđenju nepokretnosti iz
javne svojine, nadležni organ formira komisiju i objavljuje oglas o
sprovođenju postupka javnog nadmetanja ili prikupljanja pismenih ponuda
za otuđenje nepokretnosti iz javne svojine, koji mora biti objavljen u
dnevnom listu koji se distribuira na celoj teritoriji Republike Srbije.
Oglas iz stava 1. ovog člana obavezno sadrži:
- naziv organa i korisnika nepokretnosti koja se otuđuje iz javne svojine koji objavljuje oglas (naziv prodavca);
- bliže podatke o načinu otuđenja nepokretnosti iz javne svojine (javno nadmetanje ili prikupljanje pismenih ponuda);
- opis nepokretnosti koja se otuđuje iz javne svojine;
- početnu cenu po kojoj se nepokretnost otuđuje iz javne svojine;
- rokove plaćanja;
- kriterijume za izbor najpovoljnijeg ponuđača;
- visinu i način polaganja depozita;
- rok za povraćaj depozita učesnicima koji nisu uspeli na javnom nadmetanju, odnosno u postupku prikupljanja pismenih ponuda;
- obavezan sadržaj prijave, odnosno ponude i isprave
koje je potrebno dostaviti uz prijavu, odnosno ponudu, u skladu sa ovom
uredbom;
- adresu za dostavljanje prijave, odnosno ponude;
- mesto i vreme uvida u dokumentaciju (akti o
vlasništvu i izmirenim troškovima korišćenja nepokretnosti) u vezi sa
nepokretnosti koja se otuđuje iz javne svojine;
- obaveštenje da zainteresovani ponuđači mogu da
razgledaju nepokretnost, koja je predmet javne prodaje, do dana
određenog u javnom oglasu;
- rok za podnošenje prijave, odnosno ponude;
- mesto i vreme održavanja javnog nadmetanja, odnosno otvaranja ponuda;
- obaveštenje da podnosioci neblagovremene, odnosno
nepotpune prijave, odnosno ponude neće moći da učestvuju u postupku
javnog nadmetanja, odnosno prikupljanja ponuda;
- obaveštenje da na usmenom javnom nadmetanju mogu učestvovati samo lica koja su položila depozit.
Odredbe člana 17. st. 4-9. ove uredbe shodno se primenjuju i u postupku otuđenja nepokretnosti iz javne svojine.
U postupku prikupljanja pismenih ponuda u prijavi se navodi iznos koji se nudi za predmetnu nepokretnost.
Član 20
Postupak otuđenja nepokretnosti iz javne svojine sprovodi komisija iz člana 19. stav 1. ove uredbe.
Odredbe člana 18. st. 3. i 4. ove uredbe shodno se primenjuju i u postupku otuđenja nepokretnosti iz javne svojine.
Postupak razmatranja prispelih ponuda sprovešće se ukoliko na oglas pristigne najmanje jedna blagovremena i potpuna ponuda.
Postupak javnog nadmetanja sprovešće se i u slučaju
da pristigne najmanje jedna blagovremena i potpuna prijava na osnovu
koje se podnosilac registruje i proglašava kupcem, ako početnu cenu po
kojoj se nepokretnost otuđuje iz javne svojine prihvati kao
kupoprodajnu cenu, s tim da ukoliko ne prihvati kupoprodajnu cenu, gubi
pravo na vraćanje depozita.
Učesnik koji ponudi najviši iznos kupoprodajne cene
potpisuje izjavu o visini ponuđene cene koju je dužan da uplati u roku
utvrđenom oglasom.
Ukoliko učesnik iz stava 5. ovog člana ne zaključi
ugovor i ne uplati kupoprodajnu cenu u predviđenom roku, gubi pravo na
povraćaj depozita.
Osnovni kriterijum za izbor najpovoljnijeg ponuđača je visina ponuđene kupoprodajne cene.
Ukoliko je oglasom predviđeno polaganje depozita u
postupku prikupljanja pismenih ponuda, a učesnik koji je izabran za
najpovoljnijeg ponuđača ne zaključi ugovor i ne plati kupoprodajnu
cenu, u roku utvrđenom oglasom, gubi pravo na povraćaj depozita.
Učesnici postupka javnog nadmetanja, odnosno
prikupljanja pismenih ponuda koji nisu izabrani za najpovoljnijeg
ponuđača imaju pravo na povraćaj depozita u roku utvrđenom oglasom.
Član 21
O toku postupka iz člana 20. ove uredbe, komisija
vodi zapisnik i po okončanom postupku javnog nadmetanja, odnosno
otvaranja pismenih ponuda, utvrđuje predlog da se nepokretnost u javnoj
svojini otuđi ponuđaču koji je ponudio najvišu kupoprodajnu cenu.
Odluku da se nepokretnost u javnoj svojini otuđi
ponuđaču koji je ponudio najvišu kupoprodajnu cenu, nakon sprovedenog
postupka javnog nadmetanja ili prikupljanja pismenih ponuda, donosi
nadležni organ.
3. Postupak kod otuđenja pokretnih stvari iz javne svojine
Član 21a
Na otuđenje pokretnih stvari u javnoj svojini
sprovođenjem postupka javnog nadmetanja, odnosno prikupljanja pismenih
ponuda shodno se primenjuju odredbe čl. 19-21. ove uredbe.
V PRIBAVLJANJE DRUGIH IMOVINSKIH PRAVA, KAO I USTUPANJE ISKORIŠĆAVANJA DRUGIH IMOVINSKIH PRAVA NEPOSREDNOM POGODBOM
Član 22
Odredbe člana 3. ove uredbe shodno se primenjuju u
postupku pribavljanja drugih imovinskih prava u javnu svojinu
neposrednom pogodbom i ustupanja iskorišćavanja drugih imovinskih prava
neposrednom pogodbom, osim u slučajevima kada je posebnim propisima to
drugačije propisano.
Član 23
Izuzetno, druga imovinska prava čiji je nosilac
Republika Srbija, autonomna pokrajina i jedinica lokalne samouprave se
mogu ustupiti i ispod tržišne vrednosti, odnosno bez naknade, ako
postoji interes za takvim raspolaganjem, kao što je:
1) uspostavljanje dobrih odnosa sa drugim državama, odnosno međunarodnim organizacijama;
2) drugi slučajevi ustupanja drugih imovinskih prava predviđeni posebnim zakonom.
Predlog akta o ustupanju drugih imovinskih prava
ispod tržišne vrednosti, odnosno bez naknade, mora da sadrži
obrazloženje iz koga se može utvrditi postojanje razloga iz stava 1.
ovog člana.
U slučaju prenosa drugih imovinskih prava između
Republike Srbije, autonomne pokrajine ili jedinice lokalne samouprave,
druga imovinska prava se mogu prenositi ispod tržišne vrednosti,
odnosno bez naknade, s tim da takvo raspolaganje mora da sadrži
obrazloženje iz koga se može utvrditi postojanje razloga iz stava 1.
ovog člana.
VI POSTUPAK USTUPANJA DRUGIH IMOVINSKIH PRAVA
Član 24
Postupak ustupanja iskorišćavanja drugih imovinskih
prava sprovodi komisija titulara drugog imovinskog prava (u daljem
tekstu: komisija).
Član 25
Nakon donošenja akta o ustupanju drugih imovinskih
prava, komisija objavljuje oglas o sprovođenju postupka javnog
nadmetanja ili prikupljanja pismenih ponuda za ustupanje drugih
imovinskih prava.
Oglas iz stava 1. ovog člana objavljuje se u
sredstvima javnog informisanja, s tim da u slučaju potpunog prenosa
drugih imovinskih prava čiji je nosilac Republika Srbija, autonomna
pokrajina i jedinica lokalne samouprave kojim prestaju sva prava
Republike Srbije, autonomne pokrajine i jedinice lokalne samouprave i
ustupanja ograničenog korišćenja drugih imovinskih prava Republike
Srbije, oglas mora biti objavljen u dnevnom listu koji se distribuira
na celoj teritoriji Republike Srbije, a kada ograničeno korišćenje
drugih imovinskih prava ustupa autonomna pokrajina i jedinica lokalne
samouprave, oglas se objavljuje u listu koji se distribuira na
teritoriji te autonomne pokrajine, odnosno jedinice lokalne samouprave
ili u listu koji se distribuira na celoj teritoriji Republike Srbije.
Oglas iz stava 1. ovog člana obavezno sadrži:
- naziv organa i korisnika drugog imovinskog prava koje se ustupa na korišćenje;
- bliže podatke o načinu ustupanja drugog imovinskog prava (javno nadmetanje ili prikupljanje pismenih ponuda);
- opis drugog imovinskog prava koje se ustupa na korišćenje (uz grafički prikaz ukoliko postoji);
- uslove pod kojima se drugo imovinsko pravo ustupa
na korišćenje (sadržina prava koje se ustupa na korišćenje, eventualna
ograničenja prava korišćenja drugog imovinskog prava, rok trajanja
korišćenja prava, teritorijalna primena i dr.);
- obaveze sticaoca u vezi sa iskorišćavanjem drugog
imovinskog prava za određenu svrhu i namenu u slučaju ustupanja
ograničenog korišćenja drugog imovinskog prava;
- kriterijum za izbor najboljeg ponuđača;
- vreme i mesto uvida u dokumentaciju, odnosno uslove otkupa iste;
- način, mesto i rok za dostavljanje prijava za
učešće u postupku javnog nadmetanja (u daljem tekstu: prijava), odnosno
pismenih ponuda za učešće u postupku prikupljanja pismenih ponuda (u
daljem tekstu: ponuda);
- obavezan sadržaj prijave, odnosno ponude i isprave
koje je potrebno dostaviti uz prijavu, odnosno ponudu, u skladu sa ovom
uredbom;
- vreme i mesto održavanja javnog nadmetanja, odnosno javnog otvaranja prispelih ponuda;
- početnu, odnosno najnižu visinu naknade po kojoj se
drugo imovinsko pravo može ustupiti na korišćenje, kao i rokove
plaćanja naknade;
- visinu i način polaganja depozita, odnosno visinu i
vreme trajanja bankarske garancije ukoliko se zahteva obezbeđenje
plaćanja putem bankarske garancije;
- rok za povraćaj depozita učesnicima koji nisu uspeli na javnom nadmetanju, odnosno u postupku prikupljanja pismenih ponuda;
- naznaku da se u prijavi, odnosno ponudi obavezno navodi broj računa na koji će se izvršiti povraćaj depozita;
- obaveštenje da podnosioci neblagovremene, odnosno
nepotpune prijave, odnosno ponude, neće moći da učestvuju u postupku
javnog nadmetanja, odnosno prikupljanja ponuda.
Prijava, odnosno ponuda, se dostavlja u zatvorenoj
koverti sa vidljivom naznakom na koji se oglas odnosi i ko je
podnosilac prijave, odnosno ponude, dok sama prijava, odnosno ponuda
mora sadržati sve podatke i isprave naznačene u oglasu, mora biti
potpisana od strane podnosioca, odnosno zakonskog zastupnika ili
punomoćnika podnosioca, kada se uz prijavu, odnosno ponudu podnosi i
overeno punomoćje za lice koje zastupa podnosioca.
Prijava, odnosno ponuda mora sadržati za fizička
lica: ime i prezime, adresu, broj lične karte; za preduzetnike: ime i
prezime preduzetnika, adresu, broj lične karte, naziv radnje, matični
broj, originalni izvod iz registra privrednih subjekata, odnosno
potvrda da je preduzetnik upisan u odgovarajući registar, sve ne
starije od 30 dana; za pravna lica: naziv i sedište, originalni izvod
iz registra o upisanim podacima pravnog lica, ne stariji od 30 dana.
Podnosioci neblagovremene ili nepotpune prijave,
odnosno ponude ne mogu učestvovati u postupku javnog nadmetanja ili
prikupljanja pismenih ponuda, a neblagovremene ili nepotpune prijave,
odnosno ponude se odbacuju.
Član 26
Ukoliko podnosilac blagovremene i potpune prijave,
odnosno ponude (u daljem tekstu: ponuđač) ne pristupi javnom
nadmetanju, odnosno otvaranju pismenih ponuda, smatraće se da je
odustao od prijave, odnosno ponude.
Postupak javnog nadmetanja smatra se uspelim i u
slučaju dostavljanja jedne ispravne prijave za učešće kojom se
podnosilac prijave registruje i prisustvuje javnom nadmetanju i
proglašava sticaocem prava korišćenja drugog imovinskog prava, ako
prihvati početnu visinu naknade po kojoj se drugo imovinsko pravo
ustupa.
Ukoliko podnosilac prijave ili pismene ponude ne
prihvati početnu visinu naknade za ustupanje drugog imovinskog prava
ili bude izabran za najpovoljnijeg ponuđača, a ne zaključi ugovor i ne
uplati naknadu u predviđenom roku, gubi pravo na vraćanje depozita.
Postupak prikupljanja pismenih ponuda sprovešće se i ukoliko pristigne jedna ponuda.
Učesnik postupka javnog nadmetanja, odnosno
prikupljanja pismenih ponuda koji je određen za najpovoljnijeg ponuđača
potpisuje izjavu o visini ponuđene naknade koju je dužan da uplati u
roku utvrđenom oglasom.
Učesnici postupka javnog nadmetanja, odnosno
prikupljanja pismenih ponuda koji nisu izabrani za najpovoljnijeg
ponuđača imaju pravo na povraćaj depozita u roku utvrđenom oglasom.
Član 27
Osnovni kriterijum za izbor najpovoljnijeg ponuđača je visina ponuđene naknade.
Ukoliko u postupku dva ili više ponuđača ponude isti
iznos naknade, komisija će pozvati ponuđače koji su ponudili isti iznos
naknade, da u roku od tri dana od dana prijema poziva, dostave novu
pismenu zatvorenu ponudu, sa uvećanim iznosom naknade u odnosu na
prethodno datu ponudu, a koje ponude će komisija otvoriti i utvrditi
najpovoljnijeg ponuđača.
Ukoliko ponuđači iz stava 2. ovog člana u roku od tri
dana ne dostave novu ponudu, odnosno ako su ponuđači dostavili novu
ponudu sa istovetnim iznosom naknade, komisija će putem žreba izvršiti
izbor najpovoljnijeg ponuđača.
O toku postupka ustupanja drugih imovinskih prava,
komisija vodi zapisnik i po okončanom postupku javnog nadmetanja,
odnosno otvaranja pismenih ponuda, utvrđuje predlog da se druga
imovinska prava čiji je nosilac Republika Srbija, autonomna pokrajina i
jedinica lokalne samouprave ustupe ponuđaču koji je ponudio najvišu
cenu i najpovoljnije uslove.
Odluku da se druga imovinska prava čiji je nosilac
Republika Srbija, autonomna pokrajina i jedinica lokalne samouprave
ustupe ponuđaču koji je ponudio najvišu cenu i najpovoljnije uslove,
nakon sprovedenog postupka javnog nadmetanja ili prikupljanja pismenih
ponuda, donosi nadležni organ.
Član 28
Druga imovinska prava mogu se, izuzetno od člana 2.
stav 1. ove uredbe, ustupiti na korišćenje van postupka javnog
nadmetanja, odnosno prikupljanja pismenih ponuda, u slučajevima:
- kada postojeći korisnik drugog imovinskog prava
prestane da obavlja svoju delatnost, usled teške bolesti, odlaska u
penziju ili smrti, a dodelu istovetnog oblika korišćenja traži
supružnik, dete ili roditelj korisnika drugog imovinskog prava (članovi
njegovog porodičnog domaćinstva), pod uslovom da nastavi sa obavljanjem
iste delatnosti;
- kada postojeći korisnik drugog imovinskog prava -
pravno lice traži određivanje za korisnika drugog imovinskog prava pod
istim uslovima drugo pravno lice čiji je osnivač ili kada postojeći
korisnik drugog imovinskog prava - pravno lice traži za određivanje za
korisnika drugog imovinskog prava pod istim uslovima drugo pravno lice,
a oba pravna lica imaju istog osnivača, odnosno kada je kod postojećeg
korisnika drugog imovinskog prava - pravnog lica došlo do određenih
statusnih promena;
- kada postojeći korisnik drugog imovinskog prava -
fizičko lice traži određivanje za korisnika drugog imovinskog prava pod
istim uslovima pravno lice čiji je osnivač ili kada osnivač pravnog
lica, zbog brisanja istog iz registra nadležnog organa, traži da bude
određen za korisnika drugog imovinskog prava pod istim uslovima, kao
fizičko lice;
- kada postojeći korisnik drugog imovinskog prava
koji je uredno izmirivao obavezu plaćanja naknade za ustupanje
korišćenja drugog imovinskog prava, traži produženje ugovora o
ustupanju korišćenja drugog imovinskog prava, zaključenog na određeno
vreme, najranije tri meseca, a najkasnije mesec dana pre isteka
odnosnog ugovora;
- kada se drugo imovinsko pravo ustupa na korišćenje
za potrebe održavanja sportskih, kulturnih, sajamskih, naučnih i drugih
sličnih potreba, a rok ustupanja na korišćenje je kraći od 30 dana;
- kada se drugo imovinsko pravo ne ustupi na
korišćenje ni posle sprovedenih četiri i više postupaka javnog
oglašavanja, ali ne ispod 60% od tržišne vrednosti predmetnih ili
sličnih imovinskih prava koja se ustupaju na korišćenje, čiji iznos
umanjenja utvrđuje nadležni organ nosioca drugog imovinskog prava prema
kretanju vrednosti ustupanja istih ili sličnih prava na tržištu, s tim
što se u tom slučaju pravo može ustupiti na period od najviše tri
godine;
- kada postojeći korisnik drugog imovinskog prava -
pravno lice zatraži određivanje za korisnika drugog imovinskog prava
pod istim uslovima drugo pravno lice, pod uslovom da ono izmiri
celokupan dug postojećeg korisnika drugog imovinskog prava nastao usled
neplaćanja naknade i drugih obaveza u vezi sa korišćenjem drugog
imovinskog prava, a ukoliko taj dug nije moguće namiriti na drugi
način;
- kada je to potrebno radi bolje organizacije i
efikasnosti rada nosilaca drugih imovinskih prava, kao i posebnih
službi i organizacija čiji su oni osnivači.
Odluku o ustupanju prava korišćenja iz stava 1. ovog člana donosi nadležni organ, na obrazložen predlog komisije.
VII POSTUPAK PRIBAVLJANJA DRUGIH IMOVINSKIH PRAVA
Član 29
Nakon donošenja odgovarajućeg akta o pribavljanju
drugih imovinskih prava u korist Republike Srbije, autonomne pokrajine
i jedinice lokalne samouprave, nadležni organ formira komisiju koja
sprovodi postupak i objavljuje oglas o sprovođenju postupka javnog
nadmetanja ili prikupljanja pismenih ponuda za pribavljanje drugih
imovinskih prava u korist Republike Srbije, autonomne pokrajine i
jedinice lokalne samouprave.
Oglas iz stava 1. ovog člana objavljuje se u
sredstvima javnog informisanja, s tim da u slučaju potpunog sticanja
drugih imovinskih prava od strane Republike Srbije kojim prestaju sva
prava prethodnog imaoca drugih imovinskih prava, izuzev onih prava koja
ne mogu biti predmet raspolaganja, shodno opštim propisima koji uređuju
druga imovinska prava, oglas mora biti objavljen u dnevnom listu koji
se distribuira na celoj teritoriji Republike Srbije, a kada se drugo
imovinsko pravo pribavlja za potrebe autonomne pokrajine i jedinice
lokalne samouprave, oglas se objavljuje u listu koji se distribuira na
teritoriji te autonomne pokrajine, odnosno jedinice lokalne samouprave
ili u listu koji se distribuira na celoj teritoriji Republike Srbije.
Oglas iz stava 1. ovog člana obavezno sadrži:
- naziv organa za čije potrebe se pribavlja drugo imovinsko pravo;
- bliže podatke o načinu pribavljanja drugog imovinskog prava (javno nadmetanje ili prikupljanje pismenih ponuda);
- opis i karakteristike drugog imovinskog prava koje se pribavlja;
- uslove pod kojima se drugo imovinsko prava
pribavlja (sadržina prava koja se pribavljaju, planirani način i namenu
korišćenja ukoliko su predviđeni, rok trajanja korišćenja prava,
teritorijalna primena i dr.);
- kriterijum za izbor najboljeg ponuđača;
- vreme i mesto održavanja javnog nadmetanja, odnosno javnog otvaranja prispelih ponuda;
- način, mesto i rok za dostavljanje prijava za
učešće u postupku javnog nadmetanja, odnosno pismenih ponuda za učešće
u postupku prikupljanja pismenih ponuda;
- obavezan sadržaj prijave, odnosno ponude i isprave
koje je potrebno dostaviti uz prijavu, odnosno ponudu, u skladu sa ovom
uredbom;
- vreme i mesto uvida u dokumentaciju, odnosno uslove otkupa iste;
- obavezu podnosioca prijave, odnosno ponude, da uz
prijavu, odnosno ponudu dostavi odgovarajući dokaz da je upisan kao
nosilac drugih imovinskih prava u vezi sa kojima se vodi registar kod
nadležnog organa;
- obavezu podnosioca prijave, odnosno ponude da
dostavi izjavu da ne postoje prava trećih lica u vezi sa drugim
imovinskim pravom koje se pribavlja, a koja mogu onemogućiti ili
ograničiti sticaoca da drugo imovinsko pravo koristi u skladu sa
uslovima pribavljanja, da nije opterećeno teretima, da nije pod sporom,
niti pod zabranom raspolaganja, da ne postoje bilo koje smetnje za
korišćenje od strane sticaoca prava koje se stiče, kao i izjavu da će
sticaocu prava pružiti svu potrebnu zaštitu u vezi sa bilo kakvim
uznemiravanjem od strane trećih lica u vezi sa korišćenjem stečenih
prava, te da će snositi odgovornost za bilo kakve pravne i materijalne
nedostatke u vezi sa prenetim pravima;
- obavezu podnosioca prijave, odnosno ponude da uz
prijavu, odnosno ponudu dostavi dokaz da su izmireni svi troškovi u
vezi sa registrovanjem drugog imovinskog prava do dana potpunog prenosa
prava sticaocu, odnosno za celokupan period za koji se daje na
vremenski ograničeno korišćenje sticaocu;
- obaveštenje da podnosioci neblagovremene, odnosno
nepotpune prijave, odnosno ponude neće moći da učestvuju u postupku
javnog nadmetanja, odnosno prikupljanja ponuda.
Član 30
Postupak pribavljanja drugih imovinskih prava u
korist Republike Srbije, autonomne pokrajine i jedinice lokalne
samouprave sprovodi komisija iz člana 29. stav 1. ove uredbe, koja
o toku postupka vodi zapisnik i po okončanom postupku utvrđuje predlog
za izbor najpovoljnijeg ponuđača.
Odredbe člana 25. st. 4-6. i člana 26. ove uredbe
shodno se primenjuju i u postupku pribavljanja drugih imovinskih prava
u korist Republike Srbije, autonomne pokrajine i jedinice lokalne
samouprave.
Osnovni kriterijum za izbor najpovoljnijeg ponuđača je visina naknade koju ponuđač zahteva za drugo imovinsko pravo.
Ukoliko dva ili više ponuđača zahtevaju isti iznos
naknade, komisija iz člana 29. stav 1. ove uredbe pozvaće navedene
ponuđače, da u roku od tri dana od dana prijema poziva, dostave novu
pismenu zatvorenu ponudu, sa umanjenim iznosom naknade u odnosu na
prethodno datu ponudu, a koje ponude će komisija otvoriti i utvrditi
najpovoljnijeg ponuđača.
Ukoliko ponuđači u roku od tri dana ne dostave novu
ponudu, odnosno ako su ponuđači dostavili novu ponudu sa istovetnim
iznosom naknade, komisija će putem žreba izvršiti izbor najpovoljnijeg
ponuđača.
Odluku da se druga imovinska prava pribave u korist
Republike Srbije, autonomne pokrajine i jedinice lokalne samouprave,
nakon sprovedenog postupka javnog nadmetanja ili prikupljanja pismenih
ponuda, donosi nadležni organ.
VIII PRAVA I OBAVEZE STICALACA DRUGIH IMOVINSKIH PRAVA
Član 31
Sticalac ograničenog korišćenja drugog imovinskog
prava čiji je titular Republika Srbija, autonomna pokrajina ili
jedinica lokalne samouprave ne može vršiti bilo kakve izmene drugog
imovinskog prava bez prethodne pisane saglasnosti titulara drugog
imovinskog prava.
Svi troškovi eventualnih izmena sadržine drugog
imovinskog prava ustupljenog na ograničeno korišćenje, izvršenih u
skladu sa stavom 1. ovog člana, padaju na teret sticaoca iz stava 1.
ovog člana.
Pravo izmena drugog imovinskog prava u vezi sa kojim
je izvršen potpun prenos prava može se vršiti u skladu sa opštim
propisima koji uređuju konkretno drugo imovinsko pravo.
Sticalac drugog imovinskog prava dužan je da se
pridržava ograničenja i obaveza u iskorišćavanju prava koja slede iz
ugovora o ustupanju prava i opštih propisa koji uređuju pribavljanje,
korišćenje i raspolaganje drugim imovinskim pravima.
Član 32
Danom stupanja na snagu ove uredbe prestaje da važi
Uredba o uslovima pribavljanja i otuđenja nepokretnosti neposrednom
pogodbom, davanja u zakup stvari u javnoj svojini i postupcima javnog
nadmetanja i prikupljanja pismenih ponuda ("Službeni glasnik RS", br.
24/12, 48/15, 99/15, 42/17 i 94/17).
Član 33
Ova uredba stupa na snagu osmog dana od dana objavljivanja u "Službenom glasniku Republike Srbije".