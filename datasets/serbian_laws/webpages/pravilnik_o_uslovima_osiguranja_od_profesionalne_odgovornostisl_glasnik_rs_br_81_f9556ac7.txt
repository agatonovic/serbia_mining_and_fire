Title: PRAVILNIKO USLOVIMA OSIGURANJA OD PROFESIONALNE ODGOVORNOSTI
URL: https://www.paragraf.rs/propisi/pravilnik-o-uslovima-osiguranja-od-profesionalne-odgovornosti.html
Extracted: 2025-07-06T23:14:38.828384
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O USLOVIMA OSIGURANJA OD PROFESIONALNE ODGOVORNOSTI
("Sl. glasnik RS", br. 81/2023)
Član 1
Ovim pravilnikom bliže se uređuju uslovi obaveznog osiguranja od odgovornosti za štetu koju pravno lice ili preduzetnik koji obavlja poslove izrade planskih dokumenata, izrade i kontrole tehničke dokumentacije, odnosno koje je izvođač radova, vršilac stručnog nadzora ili tehničkog pregleda, može pričiniti drugoj strani, odnosno trećem licu (osiguranje od profesionalne odgovornosti), kao i uslovi osiguranja od odgovornosti za drugu štetu prema trećim licima koja može nastati izvođenjem radova, za koju odgovara investitor odnosno izvođač radova.
Član 2
Pravno lice ili preduzetnik koje obavlja poslove izrade i kontrole tehničke dokumentacije, odnosno koje je izvođač radova, vršilac stručnog nadzora ili tehničkog pregleda, mora biti osigurano od odgovornosti za štetu prilikom pružanja profesionalnih usluga koju može imati druga strana, odnosno treće lice u skladu sa zakonom kojim se uređuje planiranje i izgradnja.
Investitor odnosno izvođač radova moraju biti osigurani od odgovornosti za štetu trećim licima koja može nastati izvođenjem radova, za koju odgovara investitor odnosno izvođač radova.
Član 3
Pravno lice ili preduzetnik iz člana 2. stav 1. ovog pravilnika (u daljem tekstu: ugovarač) osiguranje od profesionalne odgovornosti obezbeđuje zaključenjem ugovora o osiguranju od profesionalne odgovornosti (u daljem tekstu: Ugovor), sa društvom registrovanim za ovu vrstu osiguranja.
Lice iz člana 2. stav 2. ovog pravilnika osiguranje od odgovornosti za štetu koja može nastati trećim licima izvođenjem radova, obezbeđuje zaključenjem ugovora o osiguranju od odgovornosti za štetu sa društvom registrovanim za ovu vrstu osiguranja.
Ugovorom iz st. 1. i 2. ovog člana bliže se uređuju međusobna prava i obaveze, kao i postupanje u slučaju naplate štete u svakom pojedinačnom osiguranom slučaju.
Član 4
Osiguranjem od profesionalne odgovornosti, u smislu ovog pravilnika, smatra se zaštita od posledica stručne greške koja nastane tokom obavljanja poslova za koje je ugovarač registrovan.
Osiguranjem od druge štete, u smislu ovog pravilnika, smatra se zaštita od štete koja može nastati trećim licima, izvođenjem radova, za koju odgovara investitor odnosno izvođač radova.
Član 5
Pod stručnom greškom, u smislu ovog pravilnika, podrazumeva se greška koja nastane u toku realizacije Ugovora koji je ugovarač zaključio za poslove izrade i kontrole tehničke dokumentacije, odnosno izvođenja radova, vršenja stručnog nadzora ili tehničkog pregleda, koja predstavlja kršenje ili odstupanje od postojećih pravila struke, utvrđenih profesionalnim standardima za svaku profesiju pojedinačno, odnosno neizvršenje i nepostupanje sa pažnjom dobrog stručnjaka, za koju je ugovarač odgovoran, u skladu sa zakonom.
Član 6
Suma osiguranja je najveći iznos odštete koja se isplaćuje ukoliko nastupi osigurani slučaj.
Suma osiguranja iz člana 2. stav 1. ovog pravilnika, koju ugovarač mora obavezno obezbediti Ugovorom, iznosi minimalno:
1) 20.000 evra u dinarskoj protivvrednosti po srednjem kursu Narodne banke Srbije na dan isplate, za preduzetnike;
2) 65.000 evra u dinarskoj protivvrednosti po srednjem kursu Narodne banke Srbije na dan isplate, za privredna društva, odnosno druga pravna lica.
U slučaju iz člana 2. stav 2. ovog pravilnika, minimalna suma osiguranja, po jednom štetnom događaju i ukupno za period trajanja osiguranja, iznosi 20% od vrednosti radova naznačene u aktu kojim se odobrava izvođenje radova, odnosno izgradnja objekta, ali ne više od 10.000.000 evra u dinarskoj protivvrednosti, po srednjem kursu Narodne banke Srbije na dan ugovaranja osiguranja.
Period trajanja osiguranja u slučaju iz člana 2. stav 2. ovog pravilnika, se utvrđuje za period izvođenja radova, odnosno izgradnje objekta.
Član 7
Danom stupanja na snagu ovog pravilnika prestaje da važi Pravilnik o uslovima osiguranja od profesionalne odgovornosti ("Službeni glasnik RS", broj 40/15).
Član 8
Ovaj pravilnik stupa na snagu narednog dana od dana objavljivanja u "Službenom glasniku Republike Srbije".