Title: ZAKONO FISKALIZACIJI
URL: https://www.paragraf.rs/propisi/zakon-o-fiskalizaciji-republike-srbije.html
Extracted: 2025-07-06T23:18:32.659160
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O FISKALIZACIJI
("Sl. glasnik RS", br. 153/2020, 96/2021  i 138/2022)
OSNOVNE ODREDBE
Član 1
Ovim zakonom uređuje se predmet fiskalizacije,
postupak fiskalizacije preko elektronskog fiskalnog uređaja, sadržaj
fiskalnog računa, određuju se obveznici fiskalizacije i uređuju druga
pitanja od značaja za fiskalizaciju.
Član 2
Pojedini izrazi upotrebljeni u ovom zakonu imaju sledeća značenja:
1) fiskalizacija je skup mera i postupaka koje
sprovode obveznici fiskalizacije kako bi se omogućila efikasna kontrola
ostvarenog prometa na malo posredstvom elektronskih fiskalnih uređaja;
2) elektronski fiskalni uređaj je hardversko i/ili
softversko rešenje, koje koristi obveznik fiskalizacije radi izdavanja
fiskalnog računa i prenosa podataka o fiskalnim računima u Sistem za
upravljanje fiskalizacijom Poreske uprave, a koji se sastoji od jednog
procesora fiskalnih računa i jednog ili više elektronskih sistema za
izdavanje računa, odobrenih od strane Poreske uprave, kao i
bezbednosnog elementa izdatog od strane Poreske uprave;
3) Sistem za upravljanje fiskalizacijom je softverska
aplikacija Poreske uprave koja preuzima sve podatke iz procesora
fiskalnih računa, a ovlašćenim korisnicima dozvoljava pregled određenih
podataka, upravlja procesorom fiskalnih računa svakog obveznika
fiskalizacije od njegovog iniciranja do gašenja i kreira analize i
izveštaje;
4) procesor fiskalnih računa je hardverski ili
softverski element, čija je upotreba odobrena od strane Poreske uprave,
koji razmenjuje podatke sa elektronskim sistemom za izdavanje računa i
bezbednosnim elementom, analizira podatke o prometima, formatira
podatke kao fiskalni račun, stvara elektronski potpis, prosleđuje
fiskalni račun elektronskom sistemu za izdavanje računa, čuva podatke o
prometima i prenosi fiskalne podatke u Sistem za upravljanje
fiskalizacijom Poreske uprave;
5) elektronski sistem za izdavanje računa je
hardverski ili softverski element, čija je upotreba odobrena od strane
Poreske uprave, u koji obveznik fiskalizacije unosi podatke o prometu i
iz kojeg se izdaje fiskalni račun;
6) bezbednosni element je hardverski ili softverski
element koji sadrži elektronski sertifikat obveznika fiskalizacije koga
koristi procesor fiskalnih računa za potpisivanje računa i Poreska
uprava kako bi se sprečilo neovlašćeno korišćenje fiskalnih podataka
koji se prenose u Sistem za upravljanje fiskalizacijom Poreske uprave,
kao i za očuvanje integriteta podataka;
7) elektronski potpis je šifrovani digitalni kod koji
identifikuje obveznika fiskalizacije i potvrđuje integritet procesora
fiskalnih računa prilikom prenosa podataka u Sistem za upravljanje
fiskalizacijom Poreske uprave;
8) dobavljač elektronskog fiskalnog uređaja je
rezidentno pravno lice, odnosno preduzetnik, kome je dodeljen PIB u
skladu sa propisima kojima se uređuju poreski postupak i poreska
administracija, koje obvezniku fiskalizacije isporučuje hardversko
i/ili softversko rešenje potrebno za rad elektronskog fiskalnog
uređaja;
9) poslovni prostor i poslovne prostorije su
zatvoreni ili otvoreni prostor, svaki samonaplatni uređaj - automat,
ali i svako pokretno mesto (vozilo, plovni objekat i sl.) koje služi za
obavljanje delatnosti (uključujući i deo ili više delova jednog
poslovnog prostora i/ili poslovnih prostorija), kao i prostor koji
obveznik fiskalizacije, radi obavljanja delatnosti, koristi samo
povremeno ili privremeno;
10) plaćanje je izmirivanje obaveza za izvršeni
promet dobara ili usluga u trenutku izdavanja fiskalnog računa
gotovinom, instant transferom odobrenja, čekom, platnom karticom, na
drugi bezgotovinski način i sl., odnosno avansno izmirivanje obaveza za
budući promet dobara ili usluga.
Na ovlašćene korisnike iz stava 1. tačka 3) ovog
člana iz Poreske uprave shodno se primenjuju odredbe zakona kojim se
uređuje poreski postupak i poreska administracija u pogledu čuvanja
tajnosti podataka.
PREDMET FISKALIZACIJE
Član 3
Predmet fiskalizacije je promet dobra i usluga na malo (u daljem tekstu: promet na malo) i primljeni avans za promet na malo.
Prometom na malo iz stava 1. ovog člana smatra se
svaki izvršen promet dobara i pružanje usluga fizičkim licima, kao i
svaki promet dobara i usluga u maloprodajnim objektima, nezavisno od
toga da li je korisnik fizičko lice, pravno lice ili preduzetnik,
uključujući i promet izvršen putem samonaplatnih uređaja - automata.
Prometom na malo iz stava 1. ovog člana ne smatra se
promet izvršen izvan maloprodajnog objekta ako je korisnik isporučenih
dobara i pruženih usluga, odnosno dobara i usluga koje će biti
isporučene ili pružene u slučaju primljenih avansa, pravno lice,
odnosno obveznik poreza na prihode od samostalne delatnosti u smislu
zakona kojim se uređuje porez na dohodak građana.
Maloprodajnim objektom iz stava 2. ovog člana smatra
se svaki poslovni prostor i poslovna prostorija koji se primarno
koriste za promet dobara i pružanje usluga fizičkim licima, kao i
sedište obveznika fiskalizacije koji vrši promet na malo preko
interneta putem daljinske trgovine.
OBVEZNIK FISKALIZACIJE
Član 4
Obveznik fiskalizacije je svaki obveznik poreza na
prihode od samostalne delatnosti u smislu zakona kojim se uređuje porez
na dohodak građana i svaki obveznik poreza na dobit pravnih lica u
smislu zakona kojim se uređuje porez na dobit pravnih lica, koji vrši
promet na malo.
Obveznik fiskalizacije je u obavezi da evidentira
svaki pojedinačno ostvareni promet na malo i to nezavisno od načina
plaćanja (gotovinom, instant transferom odobrenja, čekom, platnom
karticom, na drugi bezgotovinski način i sl.), uključujući i primljene
avanse za budući promet na malo, preko elektronskog fiskalnog uređaja.
Izuzetno od stava 2. ovog člana, Vlada može, polazeći
od tehničkih i funkcionalnih karakteristika elektronskih fiskalnih
uređaja i specifičnosti određene delatnosti, na zajednički predlog
ministarstva nadležnog za poslove finansija i ministarstva nadležnog za
poslove trgovine, odrediti delatnosti kod čijeg obavljanja ne postoji
obaveza evidentiranja prometa na malo preko elektronskog fiskalnog
uređaja u smislu stava 2. ovog člana.
Obveznik fiskalizacije koji obavlja delatnosti
oslobođene od obaveze evidentiranja prometa na malo preko elektronskog
fiskalnog uređaja aktom Vlade iz stava 3. ovog člana, a istovremeno
obavlja i delatnosti koje nisu izuzete, odnosno oslobođene od obaveze
evidentiranja prometa na malo preko elektronskog fiskalnog uređaja,
dužan je da svaki pojedinačni promet na malo kod obavljanja delatnosti
koje nisu obuhvaćene aktom Vlade iz stava 3. ovog člana, evidentira
preko elektronskog fiskalnog uređaja.
SADRŽAJ FISKALNOG RAČUNA
Član 5
Fiskalni račun je fiskalni dokument kojim se
potvrđuje da je pojedinačno ostvareni promet na malo, uključujući i
primljeni avans za budući promet na malo, evidentiran u elektronskom
fiskalnom uređaju.
Fiskalni račun obavezno sadrži sledeće podatke:
1) vrstu računa;
2) tip transakcije;
3) naziv obveznika fiskalizacije i jedinstvenu oznaku poslovnog prostora;
4) poreski identifikacioni broj (PIB) obveznika fiskalizacije;
5) PIB pravnog lica, odnosno obveznika poreza na
prihode od samostalne delatnosti u smislu zakona kojim se uređuje porez
na dohodak građana, ako je korisnik isporučenih dobara i pruženih
usluga, odnosno dobara i usluga koje će biti isporučene ili pružene u
slučaju primljenih avansa, pravno lice, odnosno obveznik poreza na
prihode od samostalne delatnosti u smislu zakona kojim se uređuje porez
na dohodak građana;
6) naziv, šifru ukoliko je obveznik fiskalizacije
koristi za označavanje dobra, odnosno usluge, količinu, jedinicu mere,
cenu po jedinici mere, oznaku poreske stope i vrednost evidentiranog
prometa dobra, odnosno usluge;
7) specifikaciju poreskih stopa;
8) iznos poreza po poreskim stopama;
9) ukupan iznos poreza;
10)
(brisana)
11) ukupnu vrednost evidentiranog prometa, ukupan
iznos za uplatu (uz napomenu ako je plaćanje izvršeno putem avansa),
način plaćanja (gotovinom, instant transferom odobrenja, čekom, platnom
karticom, na drugi bezgotovinski način i sl.), uplaćen iznos i iznos
razlike za povraćaj kupcu dobara, odnosno korisniku usluga;
12) dan, mesec, godinu, sat, minut i sekund sačinjavanja fiskalnog računa;
13) jedinstveni redni broj fiskalnog računa;
14) jedinstveni redni broj fiskalnog računa po vrsti računa i tipu transakcije;
15) Dvodimenzionalni bar-kôd (eng. QR - Quick
Response) za verifikaciju koji sadrži sve elemente elektronskog potpisa
kada se štampa fiskalni račun ili hiperlink za verifikaciju kada se
fiskalni račun izdaje u elektronskoj formi;
16) poziv na broj drugog fiskalnog računa, odnosno drugog relevantnog dokumenta, ukoliko postoji potreba.
Fiskalni račun može sadržati reklamne poruke u skladu sa zakonom.
Vrste fiskalnog računa, tipove transakcije, načine
plaćanja, pozivanje na broj drugog fiskalnog računa i pojedinosti
ostalih elemenata fiskalnog računa bliže uređuje ministar finansija.
POSTUPAK FISKALIZACIJE
Član 6
Obveznik fiskalizacije dužan je da u trenutku prometa
na malo, uključujući i primljeni avans za budući promet na malo, izda
fiskalni račun korišćenjem elektronskog fiskalnog uređaja, koji se
sastoji od elemenata (procesor fiskalnih računa i elektronski sistem za
izdavanje računa) čija je upotreba odobrena od strane Poreske uprave.
Poreska uprava vodi registar odobrenih elemenata
elektronskog fiskalnog uređaja (procesor fiskalnih računa i elektronski
sistem za izdavanje računa).
Obveznik fiskalizacije ima pravo da se opredeli za vrstu elektronskog fiskalnog uređaja koji će koristiti, i to:
1) elektronski fiskalni uređaj koji koristi sopstveni
procesor fiskalnih računa i koji omogućava izdavanje fiskalnih računa
čak i u slučaju privremenog ili trajnog prekida internet veze; i/ili
2) elektronski fiskalni uređaj koji koristi procesor
fiskalnih računa u Sistemu za upravljanje fiskalizacijom i koji
omogućava izdavanje fiskalnih računa isključivo kroz stalnu internet
vezu u realnom vremenu.
Obveznik fiskalizacije, osim obveznika fiskalizacije
koji obavlja promet na malo isključivo putem interneta, odnosno promet
na malo sopstvenih korišćenih pokretnih materijalnih sredstava, koji se
opredeli za korišćenje elektronskog fiskalnog uređaja iz stava 3. tačka
2) ovog člana, dužan je da u svakom svom poslovnom prostoru i poslovnoj
prostoriji kojima se dodeljuje jedinstvena oznaka poslovnog prostora i
poslovne prostorije iz člana 9. ovog zakona, obezbedi nesmetan rad i
najmanje jedan elektronski fiskalni uređaj iz stava 3. tačka 1) ovog
člana.
Obveznik fiskalizacije odgovoran je za pravilno korišćenje, održavanje i funkcionisanje elektronskog fiskalnog uređaja.
Svaki dobavljač elektronskog fiskalnog uređaja mora
dostaviti isključivo elektronske fiskalne uređaje obvezniku
fiskalizacije koji se sastoje od elemenata (procesor fiskalnih računa i
elektronski sistem za izdavanje računa) čija je upotreba odobrena od
strane Poreske uprave.
Elektronski fiskalni uređaj iz stava 6. ovog člana
mora da sadrži bezbednosni element koji obezbeđuje funkcionalnost koja
omogućava automatsku obustavu njegovog rada, unapred ili tokom
eksploatacije, kao i da fiskalni računi budu proverljivi u skladu sa
članom 10. ovog zakona.
Obveznik fiskalizacije mora proveriti pre
otpočinjanja korišćenja elektronskog fiskalnog uređaja da li je
upotreba njegovih elemenata (procesor fiskalnih računa i elektronski
sistem za izdavanje računa) odobrena od strane Poreske uprave.
Odredbe st. 6. i 7. ovog člana shodno se primenjuju i
na obveznika fiskalizacije koji želi da samostalno razvije, instalira i
implementira elektronski fiskalni uređaj za potrebe svog poslovanja.
Oblik i sadržaj registra elemenata elektronskih
fiskalnih uređaja, moguće vrste elektronskih fiskalnih uređaja, način
njihovog korišćenja i odobravanja njihovih elemenata, okolnosti koje
mogu dovesti do automatske obustave rada bezbednosnog elementa
elektronskog fiskalnog uređaja, postupak ponovne upotrebe bezbednosnog
elementa elektronskog fiskalnog uređaja po automatskoj obustavi
njegovog rada, pojedinosti alternativnog načina pristupa stalnoj
internet vezi, način uvida u podatke dostavljene Poreskoj upravi, bliže
uređuje Vlada.
Član 7
Obveznik fiskalizacije dužan je da koristi
bezbednosni element za potpisivanje fiskalnih računa za potrebe
sprovođenja postupka fiskalizacije i potvrde identiteta prilikom
razmene podataka i informacija sa Poreskom upravom.
Uslove za izdavanje, proceduru izdavanja i način korišćenja bezbednosnog elementa bliže uređuje ministar finansija.
Član 8
Obveznik fiskalizacije dužan je da u momentu prometa
na malo svaki račun obradi posredstvom procesora fiskalnih računa i
bezbednosnog elementa (u daljem tekstu: fiskalizuje račun), kao i da
Poreskoj upravi dostavlja podatke o izdatim fiskalnim računima putem
stalne internet veze u realnom vremenu u trenutku prometa na malo.
Izuzetno, ukoliko postoji prekid internet veze ili
ona nije dostupna na mestu prometa, obveznik fiskalizacije dostavlja
Poreskoj upravi podatke o izdatim fiskalnim računima periodično, odmah
po uspostavljanju internet veze, a najkasnije u roku od pet dana od
dana izdavanja pojedinačnog fiskalnog računa.
Poreska uprava evidentira primljeni fiskalni račun,
koji je potpisan odgovarajućim elektronskim potpisom u propisanom
obliku i strukturi poruke, u Sistemu za upravljanje fiskalizacijom.
Ministar finansija bliže uređuje koje podatke o
izdatim fiskalnim računima je obveznik fiskalizacije dužan da dostavi
Poreskoj upravi, oblik i način dostavljanja ovih podataka, uslove pod
kojima se ovi podaci mogu dostavljati Poreskoj upravi periodično,
protokole i bezbednosne mehanizme za dostavljanje ovih podataka,
standardne poruke o greškama, kao i protokole o postupanju u slučaju
grešaka.
Ukoliko se podaci ne dostavljaju Poreskoj upravi u
realnom vremenu, u trenutku prometa na malo, obveznik fiskalizacije je
dužan da podatke čuva u internoj memoriji elektronskog fiskalnog
uređaja do momenta prenosa ovih podataka Poreskoj upravi, nakon čega
nema obavezu daljeg čuvanja podataka o izdatim fiskalnim računima u
internoj memoriji elektronskog fiskalnog uređaja.
Način čuvanja i zaštite podataka u internoj memoriji elektronskog fiskalnog uređaja bliže uređuje ministar finansija.
Član 9
Obveznik fiskalizacije dužan je da, pre početka
korišćenja elektronskog fiskalnog uređaja za izdavanje fiskalnih
računa, Poreskoj upravi elektronskim putem dostavi podatke o poslovnim
prostorima i poslovnim prostorijama u kojima će koristiti elektronski
fiskalni uređaj, i to za svaki poslovni prostor i poslovnu prostoriju
odvojeno.
U slučaju promene podataka iz stava 1. ovog člana po
pojedinačnom poslovnom prostoru i poslovnoj prostoriji, a naročito ako
delatnost prestane da se obavlja u poslovnom prostoru i poslovnoj
prostoriji ili dođe do promene delatnosti koja se obavlja u poslovnom
prostoru i poslovnoj prostoriji, obveznik fiskalizacije dužan je da te
podatke dostavi Poreskoj upravi, najkasnije 24 sata pre nastanka
promene.
Izuzetno od stava 2. ovog člana, u slučaju promene
podataka iz stava 1. ovog člana do kojih je došlo usled okolnosti koje
ne zavise od volje obveznika fiskalizacije, obveznik fiskalizacije je
dužan da te podatke dostavi Poreskoj upravi, najkasnije 24 sata po
nastanku promene.
Nakon prijema podataka iz stava 1. ovog člana,
Poreska uprava je dužna da generiše jedinstvenu oznaku poslovnog
prostora i poslovne prostorije, koja će se koristiti u elektronskom
fiskalnom uređaju.
Odredbe st. 1-4. ovog člana primenjuju se i na postupak dostavljanja podataka o samonaplatnom uređaju - automatu.
Vrstu podataka o poslovnom prostoru i poslovnim
prostorijama, način dostavljanja podataka o poslovnim prostorima i
poslovnim prostorijama iz stava 1. ovog člana, način njihovog
dostavljanja Poreskoj upravi i način generisanja oznake poslovnog
prostora i poslovne prostorije bliže uređuje ministar finansija.
Član 10
Kupci i primaoci fiskalnih računa, mogu da provere da
li je njihov fiskalni račun izdat u skladu sa odredbama ovog zakona
odmah po izdavanju fiskalnog računa.
Način provere prijavljenih fiskalnih računa iz stava 1. ovog člana bliže uređuje ministar finansija.
Član 10a
Svi podaci iz Sistema za upravljanje fiskalizacijom,
koji se odnose na fiskalne račune izdate licima iz člana 5. stav 2.
tačka 5) ovog zakona, prenose se u sistem elektronskih faktura propisan
zakonom kojim se uređuje elektronsko fakturisanje, po ispunjenju
tehničkih uslova.
Način i postupak prenosa podataka iz stava 1. ovog člana bliže uređuje ministar finansija.
NADZOR
Član 11
Nadzor nad primenom ovog zakona vrši Poreska uprava.
Član 12
U toku nadzora nad primenom ovog zakona, inspektor
izriče obvezniku fiskalizacije zabranu vršenja delatnosti ako utvrdi da
obveznik fiskalizacije ne evidentira svaki pojedinačno ostvareni promet
na malo, uključujući i primljene avanse za budući promet na malo preko
elektronskog fiskalnog uređaja.
Zabrana vršenja delatnosti obvezniku fiskalizacije
kome je u toku nadzora utvrđena nepravilnost iz stava 1. ovog člana,
izriče se:
1) u trajanju od 15 dana ukoliko se u postupku nadzora kod obveznika fiskalizacije utvrdi nepravilnost prvi put;
2) u trajanju оd 90 dana ukoliko se u postupku nadzora kod obveznika fiskalizacije utvrdi nepravilnost drugi put;
3) u trajanju оd jedne godine ukoliko se u postupku nadzora kod obveznika fiskalizacije utvrdi nepravilnost treći put.
Zabrana vršenja delatnosti iz stava 2. ovog člana,
izriče se za nepravilnosti utvrđene u periodu od 24 meseca od prve
utvrđene nepravilnosti u postupku nadzora.
Zabrana vršenja delatnosti obvezniku fiskalizacije
izriče se za poslovni prostor i poslovne prostorije obveznika
fiskalizacije u kojima su u toku nadzora utvrđene nepravilnosti iz
stava 1. ovog člana.
Izuzetno od stava 2. ovog člana, zabrana vršenja
delatnosti obvezniku fiskalizacije koji delatnost obavlja na prostoru
održavanja manifestacija (vašara, festivala, izložbi i drugih
manifestacija u sklopu kulturnih, muzičkih, sportskih i drugih
društvenih aktivnosti) izriče se za period trajanja te manifestacije.
Član 13
Ako se u postupku nadzora konstatuje povreda ovog
zakona ili propisa donetih na osnovu ovog zakona, odnosno nepravilnost
u njihovoj primeni, osim povrede za koju se izriče mera iz člana 12.
ovog zakona, Poreska uprava donosi rešenje kojim se nalaže obvezniku
fiskalizacije da u roku određenom rešenjem otkloni utvrđene povrede
ovog zakona ili propisa donetih na osnovu ovog zakona, odnosno
nepravilnosti u primeni ovih propisa, osim kod obveznika fiskalizacije
kojima je privremeno oduzet PIB.
Kod obveznika fiskalizacije kojima je privremeno
oduzet PIB, Poreska uprava u postupku nadzora rešenjem oduzima
bezbednosni element.
Protiv rešenja iz stava 2. ovog člana žalba nije dozvoljena.
Ako obveznik fiskalizacije ne postupi po rešenju iz
stava 1. ovog člana u ostavljenom roku, Poreska uprava preduzima meru
privremene zabrane obavljanja delatnosti.
Dejstvo mere iz stava 4. ovog člana traje dok
obveznik fiskalizacije ne otkloni utvrđene povrede ovog zakona ili
propisa donetih na osnovu ovog zakona, odnosno nepravilnosti u primeni
ovih propisa.
Član 14
Mere iz člana 12. ovog zakona inspektor naređuje rešenjem.
Mere iz člana 13. ovog zakona donosi rešenjem Poreska uprava.
KAZNENE ODREDBE
Član 15
Novčanom kaznom od 300.000 do 2.000.000 dinara kazniće se za prekršaj pravno lice - obveznik fiskalizacije, ako:
1) ne evidentira svaki pojedinačno ostvareni promet
na malo, uključujući i primljene avanse za budući promet na malo preko
elektronskog fiskalnog uređaja (član 4. stav 2.);
2) izda fiskalni račun koji ne sadrži obavezne
propisane podatke ili sadrži neispravne podatke koji su od značaja za
visinu poreske obaveze (član 5. stav 2.);
3) u trenutku prometa ne izda fiskalni račun
korišćenjem elektronskog fiskalnog uređaja, koji se sastoji od
elemenata (procesor fiskalnih računa i elektronski sistem za izdavanje
računa) čija je upotreba odobrena od strane Poreske uprave (član 6.
stav 1.);
4) u svakom svom poslovnom prostoru i poslovnoj
prostoriji kojima se dodeljuje jedinstvena oznaka poslovnog prostora iz
člana 9. ovog zakona, ne obezbedi nesmetan rad najmanje jednog
elektronskog fiskalnog uređaja iz člana 6. stav 3. tačka 1) ovog zakona
(član 6. stav 4.);
5) izda račun koji nije fiskalizovan u momentu
prometa na malo ili ne dostavlja podatke o izdatim fiskalnim računima
Poreskoj upravi putem stalne internet veze u realnom vremenu, u
trenutku prometa na malo (član 8. stav 1.).
Za prekršaj iz stava 1. ovog člana, kazniće se
odgovorno lice u pravnom licu - obvezniku fiskalizacije novčanom kaznom
od 20.000 do 150.000 dinara.
Za prekršaj iz stava 1. ovog člana, kazniće se
preduzetnik - obveznik fiskalizacije novčanom kaznom od 50.000 do
500.000 dinara.
Za prekršaj iz stava 1. ovog člana, kazniće se
fizičko lice - obveznik fiskalizacije koje je obveznik poreza na
prihode od samostalne delatnosti u smislu zakona kojim se uređuje porez
na dohodak građana, a koje nije preduzetnik - obveznik fiskalizacije,
novčanom kaznom od 20.000 do 150.000 dinara.
Član 16
Novčanom kaznom od 300.000 dinara kazniće se za prekršaj pravno lice - obveznik fiskalizacije, ako:
1) ne koristi odgovarajući bezbednosni element (član 7.);
2) ne dostavlja podatke o izdatim fiskalnim računima
Poreskoj upravi periodično, odmah po uspostavljanju internet veze, a
najkasnije u roku od pet dana od dana izdavanja pojedinačnog fiskalnog
računa (član 8. stav 2.).
Za prekršaj iz stava 1. ovog člana, kazniće se
odgovorno lice u pravnom licu - obvezniku fiskalizacije novčanom kaznom
od 50.000 dinara.
Za prekršaj iz stava 1. ovog člana, kazniće se preduzetnik - obveznik fiskalizacije novčanom kaznom od 150.000 dinara.
Za prekršaj iz stava 1. ovog člana, kazniće se
fizičko lice - obveznik fiskalizacije koje je obveznik poreza na
prihode od samostalne delatnosti u smislu zakona kojim se uređuje porez
na dohodak građana, a koje nije preduzetnik - obveznik fiskalizacije
novčanom kaznom od 50.000 dinara.
Član 17
Novčanom kaznom od 200.000 dinara kazniće se za prekršaj pravno lice - obveznik fiskalizacije, ako
1) pre početka korišćenja elektronskog fiskalnog
uređaja ne dostavi Poreskoj upravi elektronskim putem podatke o
poslovnim prostorima i poslovnim prostorijama u kojima će koristiti taj
elektronski fiskalni uređaj, i to za svaki poslovni prostor i poslovnu
prostoriju odvojeno (član 9. stav 1.);
2) u roku od 24 sata pre nastanka promene podataka iz
člana 9. stav 1. ovog zakona ne dostavi podatke Poreskoj upravi (član
9. stav 2.);
3) u roku od 24 sata po nastanku promene podataka iz
člana 9. stav 1. ovog zakona ne dostavi podatke Poreskoj upravi (član
9. stav 3.).
Za prekršaj iz stava 1. ovog člana, kazniće se
odgovorno lice u pravnom licu - obvezniku fiskalizacije novčanom kaznom
od 30.000 dinara.
Za prekršaj iz stava 1. ovog člana, kazniće se preduzetnik - obveznik fiskalizacije novčanom kaznom od 100.000 dinara.
Za prekršaj iz stava 1. ovog člana, kazniće se
fizičko lice - obveznik fiskalizacije koje je obveznik poreza na
prihode od samostalne delatnosti u smislu zakona kojim se uređuje porez
na dohodak građana, a koje nije preduzetnik - obveznik fiskalizacije,
novčanom kaznom od 30.000 dinara.
Član 18
Novčanom kaznom od 300.000 dinara kazniće se
dobavljač elektronskog fiskalnog uređaja - pravno lice koji obvezniku
fiskalizacije dostavi elektronski fiskalni uređaj čija upotreba nije
odobrena od strane Poreske uprave (član 6. stav 6.).
Za prekršaj iz stava 1. ovog člana, kazniće se
odgovorno lice u pravnom licu - dobavljaču elektronskog fiskalnog
uređaja novčanom kaznom od 50.000 dinara.
Za prekršaj iz stava 1. ovog člana, kazniće se
preduzetnik - dobavljač elektronskog fiskalnog uređaja novčanom kaznom
od 150.000 dinara.
PRELAZNE I ZAVRŠNE ODREDBE
Član 19
Lica koja imaju obavezu da vrše evidentiranje svakog
pojedinačno ostvarenog prometa preko fiskalne kase u skladu sa Zakonom
o fiskalnim kasama ("Službeni glasnik RS", br. 135/04 i 93/12) dužna su
da u periodu od 1. novembra 2021. godine do 30. aprila 2022. godine
usklade svoje poslovanje sa odredbama ovog zakona i podzakonskim aktima
donetim na osnovu ovog zakona.
Lica koja nemaju obavezu da vrše evidentiranje svakog
pojedinačno ostvarenog prometa preko fiskalne kase u skladu sa Zakonom
o fiskalnim kasama ("Službeni glasnik RS", br. 135/04 i 93/12) i
Uredbom o određivanju delatnosti kod čijeg obavljanja ne postoji
obaveza evidentiranja prometa preko fiskalne kase ("Službeni glasnik
RS", br. 61/10, 101/10, 94/11, 83/12, 59/13 i 100/14), a nisu
oslobođena od obaveze evidentiranja prometa na malo preko elektronskog
fiskalnog uređaja aktom Vlade iz člana 4. stav 3. ovog zakona, dužna su
da u periodu od 1. novembra 2021. godine do 30. aprila 2022. godine
usklade svoje poslovanje sa odredbama ovog zakona i podzakonskim aktima
donetim na osnovu ovog zakona.
Obveznik fiskalizacije iz člana 4. ovog zakona, koji
ima više poslovnih prostora, odnosno poslovnih prostorija,
evidentiranje prometa na malo preko elektronskog fiskalnog uređaja
posebno u svakom pojedinačnom poslovnom prostoru, odnosno poslovnoj
prostoriji može, u periodu iz st. 1. i 2. ovog člana, započeti u skladu
sa Zakonom o fiskalizaciji ("Službeni glasnik RS", broj 135/20), s tim
da je dužan da u tim poslovnim prostorima, odnosno poslovnim
prostorijama evidentiranje prometa na malo u celosti vrši u skladu sa
odredbama Zakona o fiskalizaciji ("Službeni glasnik RS", broj 135/20).
Ukoliko obveznik fiskalizacije iz stava 3. ovog člana
otpočne evidentiranje prometa na malo preko elektronskog fiskalnog
uređaja počev od 1. novembra 2021. godine najmanje u jednom poslovnom
prostoru, odnosno poslovnoj prostoriji, a ima više poslovnih prostora,
odnosno poslovnih prostorija, dužan je da u poslovnim prostorima,
odnosno poslovnim prostorijama u kojima ne vrši evidentiranje prometa
na malo u skladu sa Zakonom o fiskalizaciji ("Službeni glasnik RS",
broj 135/20), evidentiranje prometa na malo vrši u skladu sa Zakonom o
fiskalnim kasama ("Službeni glasnik RS", br. 135/04 i 93/12).
Obveznik fiskalizacije iz člana 4. ovog zakona, koji
ima samo jedan poslovni prostor, odnosno samo jednu poslovnu
prostoriju, dužan je da evidentiranje prometa na malo vrši u skladu sa
Zakonom o fiskalnim kasama ("Službeni glasnik RS", br. 135/04 i 93/12),
do otpočinjanja evidentiranja prometa na malo u skladu sa Zakonom o
fiskalizaciji ("Službeni glasnik RS", broj 135/20).
Član 19a
Sve fiskalne kase koje se nalaze u poslovnom
prostoru, odnosno poslovnoj prostoriji, a koje su fiskalizovane na
osnovu Zakona o fiskalnim kasama ("Službeni glasnik RS", br. 135/04 i
93/12), danom početka evidentiranja prometa na malo u tom poslovnom
prostoru, odnosno poslovnoj prostoriji, u skladu sa Zakonom o
fiskalizaciji ("Službeni glasnik RS", broj 135/20), smatraće se
defiskalizovanim.
Član 20
Propisi za sprovođenje ovog zakona doneće se u roku od devet meseci od dana stupanja na snagu ovog zakona.
Član 21
Zakon o fiskalnim kasama ("Službeni glasnik RS", br. 135/04 i 93/12), prestaje da važi 1. maja 2022. godine.
Član 22
Ovaj zakon stupa na snagu osmog dana od dana
objavljivanja u "Službenom glasniku Republike Srbije", a primenjuje se
od 1. novembra 2021. godine, osim odredaba člana 4. stav 3, člana 5.
stav 4, člana 6. stav 10, člana 7. stav 2, člana 8. st. 4. i 6, člana
9. stav 6. i člana 10. stav 2. ovog zakona koje se primenjuju od dana
stupanja na snagu ovog zakona.
Samostalni član Zakona o izmenama i dopunama
Zakona o fiskalizaciji
("Sl. glasnik RS", br. 96/2021)
Član 10
Ovaj zakon stupa na snagu osmog dana od dana
objavljivanja u "Službenom glasniku Republike Srbije", a primenjuje se
od 1. novembra 2021. godine.
Samostalni članovi Zakona o izmenama i dopunama
Zakona o fiskalizaciji
("Sl. glasnik RS", br. 138/2022)
Član 7
Podzakonski akt iz člana 4. ovog zakona doneće se u roku od 180 dana od dana stupanja na snagu ovog zakona.
Član 8
Ovaj zakon stupa na snagu osmog dana od dana objavljivanja u "Službenom glasniku Republike Srbije".