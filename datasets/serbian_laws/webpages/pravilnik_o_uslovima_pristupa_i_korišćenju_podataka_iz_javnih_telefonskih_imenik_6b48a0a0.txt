Title: PRAVILNIKO USLOVIMA PRISTUPA I KORIŠĆENJU PODATAKA IZ JAVNIH TELEFONSKIH IMENIKA
URL: https://www.paragraf.rs/propisi/pravilnik-o-uslovima-pristupa-i-koriscenju-podataka-iz-javnih-telefonskih-imenika.html
Extracted: 2025-07-06T23:14:40.998551
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O USLOVIMA PRISTUPA I KORIŠĆENJU PODATAKA IZ JAVNIH TELEFONSKIH IMENIKA
("Sl. glasnik RS", br. 30/2024)
1. Uvodne odredbe
Član 1
Ovim pravilnikom bliže se propisuju uslovi u pogledu pristupa i korišćenja podataka sadržanim u javnim telefonskim imenicima (u daljem tekstu: telefonski imenik) pružalaca javno dostupne komunikacione usluge između lica koje su zasnovane na korišćenju numeracije (u daljem tekstu: pružalac usluge) i sveobuhvatnim javno dostupnim telefonskim imenicima (u daljem tekstu: sveobuhvatni telefonski imenik) sa podacima o svim krajnjim korisnicima govornih komunikacionih usluga u Republici Srbiji.
Član 2
Pojedini pojmovi upotrebljeni u ovom pravilniku imaju sledeće značenje:
1) telefonski imenik je skup podataka o krajnjim korisnicima, koji vodi i ažurira pružalac usluge, na osnovu dobijenog izričitog pristanka od krajnjih korisnika, o upisu i preciziranom vrstom podataka o ličnosti koji se mogu naći u telefonskom imeniku;
2) sveobuhvatni telefonski imenik je objedinjeni telefonski imenik koji sadrži podatke iz telefonskih imenika svih pružalaca usluge u Republici Srbiji;
3) usluga obaveštenja o brojevima krajnjih korisnika je usluga davanja informacija o brojevima krajnjih korisnika iz telefonskog imenika.
Član 3
Podaci o krajnjim korisnicima, koji se nalaze u telefonskom imeniku, moraju biti prikupljani, ažurirani i objavljeni u skladu sa Zakonom o elektronskim komunikacijama ("Službeni glasnik RS", broj 35/23, u daljem tekstu: Zakon) i propisima koji regulišu oblast zaštite podataka o ličnosti.
Telefonski imenik obavezno sadrži ime i prezime, odnosno naziv pravnog lica i pretplatnički broj, kao i njegovu adresu, odnosno sedište i poštanski broj.
Uključivanje podataka o ličnosti krajnjih korisnika u telefonski imenik je moguće samo uz izričiti pristanak krajnjeg korisnika. Ukoliko je krajnji korisnik dao izričit pristanak za upis podataka o ličnosti u telefonski imenik, smatra se da je istovremeno dao izričit pristanak i za isto određenu svrhu upisa podataka u sveobuhvatni telefonski imenik.
2. Obaveze pružaoca komunikacione usluge između lica zasnovane na korišćenju numeracije
Član 4
Pružalac usluge je u obavezi da sačini i vodi ažuran telefonski imenik sa podacima svojih krajnjih korisnika.
Ukoliko krajnji korisnik prenese broj u mrežu drugog pružaoca usluge, primalac broja nakon izvršenog prenosa broja u svoju mrežu, odgovoran je za informacije o krajnjem korisniku u telefonskom imeniku svojih krajnjih korisnika i dužan je da obezbedi da podaci o prenetom broju budu ažurirani u roku od dva radna dana od trenutka izvršenog prenosa.
Pružalac usluge je dužan da svim zainteresovanim licima omogući pristup informaciji o broju svog krajnjeg korisnika u telefonskom imeniku, pod uslovima koji su javno dostupni i unapred poznati korisnicima.
Pružalac usluge je u obavezi da obezbedi pristup podacima iz svog telefonskog imenika, na svaki razuman zahtev svih zainteresovanih lica, pod uslovima koji su objektivni, nediskriminatorni i troškovno zasnovani, u skladu sa odredbama Zakona i zakona kojim se uređuje zaštita podataka o ličnosti.
Član 5
Pružalac usluge je dužan da, bez naknade, obavesti krajnjeg korisnika o nameri da njegove podatke o ličnosti uključi u telefonski imenik u štampanoj ili elektronskoj formi, o svrsi telefonskog imenika, o dostupnosti podataka o ličnosti preko usluga obaveštenja o brojevima krajnjih korisnika, kao i mogućnostima za pretragu podataka o ličnosti od strane trećih lica preko funkcija pretrage u elektronskoj formi imenika.
Pružalac usluge je dužan da obavesti krajnjeg korisnika da davanje izričitog pristanka za objavljivanje podataka o ličnosti u telefonskom imeniku pružaoca usluge, istovremeno znači i davanje izričitog pristanka za isto određenu svrhu objavljivanja podataka o ličnosti u sveobuhvatnom telefonskom imeniku.
Krajnji korisnik ima pravo da opozove pristanak za objavljivanje podataka u telefonskom imeniku pružaoca usluge u svakom trenutku. Opoziv pristanka za objavljivanje podataka u telefonskom imeniku pružaoca usluge, istovremeno se smatra i opozivom pristanka za objavljivanje podataka u sveobuhvatnom telefonskom imeniku i brisanje iz istih. Opoziv pristanka ne utiče na dopuštenost obrade koja je vršena na osnovu pristanka pre opoziva.
Pružalac usluge je dužan da obavesti pružaoca usluge sveobuhvatnog telefonskog imenika o opozivu pristanka krajnjeg korisnika za objavljivanje podataka o ličnosti u roku od dva radna dana, od dana njegovog prijema.
Pružalac usluge dužan je da krajnjem korisniku, čiji se podaci o ličnosti nalaze u telefonskom imeniku, omogući proveru ili ispravku podataka, kao i mogućnost brisanja podataka o ličnosti iz telefonskog imenika, na jednostavan način i bez naknade.
Odredbe ovog člana primenjuju se na pravna lica u meri u kojoj ona nisu obavezna da njihov korisnički broj bude dostupan javnosti.
3. Uslovi i način pristupa telefonskom imeniku
Član 6
Pristup podacima iz telefonskog imenika obezbeđuje se pod komercijalnim i nediskriminatornim uslovima, koji su objavljeni na jasan i razumljiv način. Krajnji korisnici moraju biti upoznati sa navedenim uslovima pre početka pružanja usluge pristupa podacima iz telefonskog imenika i naplate iste.
Pružalac usluge je dužan da omogući pristup svom telefonskom imeniku i krajnjim korisnicima drugog evidentiranog pružaoca usluga, kao i drugim zainteresovanim licima.
Član 7
Pružalac usluge je dužan da telefonski imenik sa podacima svojih krajnjih korisnika objavi na svojoj veb prezentaciji, kao i da omogući pristup tim podacima putem pozivanja usluge obaveštenja o brojevima krajnjih korisnika, korišćenjem za to predviđenih brojeva iz Plana numeracije. Pružalac usluge koji ima manje od 1.000 korisnika komunikacione usluge između lica zasnovane na korišćenju numeracije nije u obavezi da obezbedi pristup podacima o brojevima krajnjih korisnika pozivanjem usluge obaveštenja.
Pružalac usluge je dužan da na svojoj veb prezentaciji obavesti sva zainteresovana lica da informacije o brojevima dodeljenim pružaocima usluge može pronaći u bazi podataka o korišćenju numeracije koji vodi Regulatorno telo za elektronske komunikacije i poštanske usluge (u daljem tekstu: Regulator), a podatke o prenetim brojevima na veb prezentaciji Regulatora https://prenesibroj.rs/.
Brojevi za usluge obaveštenja o brojevima krajnjih korisnika dodeljuju se u skladu sa Planom numeracije i objavljeni su na odgovarajući način.
Pružalac usluge može da objavi telefonski imenik i u štampanom obliku koji se ažurira jednom u dve godine.
Pružalac usluge je dužan da obezbedi da podaci koji su dostupni na veb prezentaciji, posredstvom usluge obaveštenja o brojevima krajnjih korisnika, budu ažurirani u roku od dva radna dana od trenutka izvršene promene.
Član 8
Pristup telefonskom imeniku i uslugama obaveštenja o brojevima krajnjih korisnika, pružalac usluge je dužan da obezbedi 24 sata dnevno, sedam dana u nedelji.
4. Obaveze pružaoca usluge sveobuhvatnog telefonskog imenika
Član 9
Pružalac usluge sveobuhvatnog telefonskog imenika je u obavezi da zaključi ugovor sa pružaocem usluge u cilju regulisanja prava pristupa podacima iz telefonskog imenika navedenog pružaoca usluge, a koji bi se koristili isključivo u svrhu formiranja sveobuhvatnog telefonskog imenika.
Pružalac usluge sveobuhvatnog telefonskog imenika je dužan da ažurira podatke u sveobuhvatnom telefonskom imeniku u skladu sa promenama u telefonskim imenicima pružalaca usluge. Svaka promena u telefonskom imeniku pružaoca usluge mora u roku od dva radna da bude dostupna pružaocu usluge sveobuhvatnog telefonskog imenika.
Podaci u sveobuhvatnom telefonskom imeniku moraju biti dostupni svim zainteresovanim licima u skladu sa uslovima iz člana 12. i pristup istim se ostvaruje:
1) onlajn, preko veb prezentacije pružaoca usluge sveobuhvatnog telefonskog imenika,
2) pozivanjem brojeva za uslugu obaveštenja o brojevima krajnjih korisnika.
Pružaocu usluge sveobuhvatnog telefonskog imenika dodeljuje se broj za pristup navedenom imeniku iz Plana numeracije.
Pružalac usluge sveobuhvatnog telefonskog imenika može da objavi telefonski imenik i u štampanom obliku, koji ažurira jednom u dve godine.
Član 10
Pružalac usluge sveobuhvatnog telefonskog imenika dužan je da obavljanje delatnosti uskladi sa Zakonom i opštim aktom Regulatora koji bliže propisuje način obavljanja delatnosti elektronskih komunikacija po režimu opšteg ovlašćenja, kao i propisima koji uređuju oblast zaštite podataka o ličnosti.
Regulator vodi evidenciju pružalaca usluge sveobuhvatnog telefonskog imenika, u odgovarajućem registru, koji je javno dostupan na veb prezentaciji Regulatora.
5. Sadržaj sveobuhvatnog telefonskog imenika i uslovi pristupa
Član 11
Podaci iz sveobuhvatnog telefonskog imenika mogu se koristiti samo u svrhu objave u navedenom imeniku.
Za korišćenje podataka u druge svrhe, neophodno je pribaviti prethodni izričiti pristanak krajnjeg korisnika, u skladu sa Zakonom i propisima koji uređuju oblast zaštite podataka o ličnosti.
Član 12
Sveobuhvatni telefonski imenik, obavezno sadrži ime i prezime fizičkog lica, odnosno naziv pravnog lica koje je krajnji korisnik i pretplatnički broj, kao i adresu, odnosno sedište i poštanski broj krajnjeg korisnika.
Pristup podacima iz sveobuhvatnog telefonskog imenika obezbeđuje se pod komercijalnim uslovima. Zainteresovana lica koja pristupaju podacima iz sveobuhvatnog telefonskog imenika, moraju biti obaveštena o ceni i uslovima pružanja usluge pristupa podacima, na jasan i razumljiv način, pre početka korišćenja usluge.
6. Prelazne i završne odredbe
Član 13
Pružaoci usluge su u obavezi da u periodu od šest meseci od dana početka primene ovog pravilnika, od postojećih krajnjih korisnika, čiji su podaci objavljeni u telefonskom imeniku pružaoca usluge, pribave saglasnost za objavljivanje podataka u sveobuhvatnom telefonskom imeniku.
Pružaoci usluge koji nemaju uslugu pružanja podataka o brojevima korisnika, pozivanjem usluge obaveštenja, u obavezi su da usklade svoje poslovanje sa odredbama ovog pravilnika, u roku iz stava 1. ovog člana pravilnika.
Član 14
Danom početka primene ovog pravilnika prestaje da važi Pravilnik o uslovima pristupa i korišćenju podataka iz javnog telefonskog imenika ("Službeni glasnik RS", broj 84/11).
Član 15
Ovaj pravilnik stupa na snagu osmog dana od dana objavljivanja u "Službenom glasniku Republike Srbije", a primenjuje se od 1. jula 2024. godine.