Title: PRAVILNIKO PROGRAMU STRUČNOG USAVRŠAVANJA IZ OBLASTI KORPORATIVNOG UPRAVLJANJA
URL: https://www.paragraf.rs/propisi/pravilnik-o-programu-strucnog-usavrsavanja-iz-oblasti-korporativnog-upravljanja.html
Extracted: 2025-07-06T23:13:14.520124
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O PROGRAMU STRUČNOG USAVRŠAVANJA IZ OBLASTI KORPORATIVNOG UPRAVLJANJA
("Sl. glasnik RS", br. 85/2024)
Član 1
Ovim pravilnikom propisuje se Program stručnog usavršavanja iz oblasti korporativnog upravljanja.
Programom se utvrđuje naročito: oblasti korporativnog upravljanja koje su predmet edukacije i ispita; vremensko trajanje edukacije; sistem rada, obaveze i praćenje rada Realizatora; rokovi za održavanje edukacije; program, način i cena polaganja ispita, način i rokovi izdavanja sertifikata, kao i druga pitanja u vezi sa realizacijom edukacije, polaganja ispita i dodele sertifikata.
Član 2
Program stručnog usavršavanja iz oblasti korporativnog upravljanja sastoji se od edukativnog dela za polaganje ispita, koji uključuje predavanja u oblasti korporativnog upravljanja i pisanog ispita radi provere znanja iz oblasti korporativnog upravljanja.
Program stručnog usavršavanja iz oblasti korporativnog upravljanja dat je u Prilogu 1, koji je odštampan uz ovaj pravilnik i čini njegov sastavni deo.
Član 3
Prijava za polaganje stručnog ispita iz oblasti korporativnog upravljanja data je u Prilogu 2 - Prijava za polaganje stručnog ispita iz oblasti korporativnog upravljanja u ________ ispitnom roku___ godine, koji je odštampan uz ovaj pravilnik i čini njegov sastavni deo.
Lista kandidata koji su položili stručni ispit iz oblasti korporativnog upravljanja data je u Prilogu 3 - Lista kandidata sa ocenom sa ispita, koji je odštampan uz ovaj pravilnik i čini njegov sastavni deo.
Član 4
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Prilog 1.
PROGRAM
STRUČNOG USAVRŠAVANJA U OBLASTI KORPORATIVNOG UPRAVLJANJA
I UVOD
Odredbama čl. 34-36. Zakona o upravljanju privrednim društvima koja su u vlasništvu Republike Srbije ("Službeni glasnik RS", broj 76/23, u daljem tekstu: Zakon), propisana je dužnost stručnog usavršavanja iz oblasti korporativnog upravljanja za organe društava kapitala.
Stručno usavršavanje u oblasti korporativnog upravljanja (u daljem tekstu: stručno usavršavanje) vrši se prema Programu stručnog usavršavanja iz oblasti korporativnog upravljanja (u daljem tekstu: Program), koji se sastoji od:
- edukativnog dela za polaganje ispita, koji uključuje predavanja u oblasti korporativnog upravljanja (u daljem tekstu: edukacija) i
- pisanog ispita radi provere znanja iz oblasti korporativnog upravljanja (u daljem tekstu: ispit).
Privredna komora Srbije (u daljem tekstu: Komora), radi provere znanja iz oblasti korporativnog upravljanja, organizuje i sprovodi polaganje ispita kao povereni posao.
Obavezu stručnog usavršavanja imaju lica iz člana 34. stav 1. Zakona koja ispunjavaju uslove za imenovanje u organe društva kapitala, utvrđene Zakonom (u daljem tekstu: kandidati).
Za potrebe sprovođenja Programa, ministar nadležan za poslove privrede (u daljem tekstu: ministar) shodno Zakonu, obrazuje Stručni savet za praćenje sistema stručnog usavršavanja u društvu kapitala (u daljem tekstu: Stručni savet).
Administrativno-tehničke poslove za potrebe Stručnog saveta obavlja Ministarstvo nadležno za poslove privrede (u daljem tekstu: Ministarstvo).
II OBLASTI KORPORATIVNOG UPRAVLJANJA KOJE SU PREDMET EDUKACIJE I ISPITA
Predmet edukacije i ispita obuhvata sledeće oblasti:
1. Posvećenost korporativnom upravljanju i održivom poslovanju
2. Struktura i funkcionisanje nadzornog odbora i odbora direktora
3. Kontrolno okruženje
4. Objavljivanje i transparentnost
5. Odnosi sa vlasnicima
6. Upravljanje odnosima sa zainteresovanim stranama
7. Etička kultura, sprečavanje sukoba interesa i korupcije i društvena odgovornost
Oblast 1. Posvećenost korporativnom upravljanju i održivom poslovanju
- Korporativno upravljanje - pojam korporativnog upravljanja i OECD principi korporativnog upravljanja
- Zakonodavni okvir relevantan za korporativno upravljanje u Republici Srbiji
- Operativna autonomija društva kapitala u državnom vlasništvu
- Usaglašavanje internih akata sa principa korporativnog upravljanja
- Sekretar društva
- Izgradnja i promovisanje etičke kulture i sprečavanje korupcije
Oblast 2. Struktura i funkcionisanje nadzornog odbora i odbora direktora
- Modaliteti upravljanja društvom - jednodomno i dvodomno upravljanje
- Uloga nadzornog odbora i odbora direktora - razlika upravljanja i rukovođenja (management vs governance)
- Uloga nadzornog odbora i odbora direktora u strateškom i godišnjem planiranju, kao i izveštavanju prema vlasniku
- Sastav nadzornog odbora i odbora direktora
- Komisije nadzornog odbora i odbora direktora
- Pravilnici i procedure nadzornog odbora i odbora direktora
- Uloga nadzornog odbora i odbora direktora u primenama principa ESG (environmental, social and governance) na poslovanje društva kapitala i na prilagođavanju poslovanja klimatskim promenama
- Sprečavanje sukoba interesa i transakcije sa povezanim licima
- Evaluacija rada nadzornog odbora i odbora direktora
Oblast 3. Kontrolno okruženje
- Finansijsko upravljanje i kontrola
- Interna revizija
- Upravljanje i rukovođenje rizicima (risk governance and risk management)
- Usklađivanje (compliance)
- Eksterna revizija (komercijalna eksterna revizija i Državna revizorska institucija)
- Integracija principa ESG (environmental, social and governance) u kontrolno okruženje
- Računovodstvene i finansijske prevare
Oblast 4. Objavljivanje i transparentnost
- Finansijsko izveštavanje
- Nefinansijsko izvešanje - obaveze i dobre prakse objavljivanja
- Izveštavanje o održivosti
Oblast 5. Odnosi sa vlasnicima
- Vršenje vlasničkih prava od strane države
- Manjinski vlasnici i njihova prava
- Instrumenti zaštite prava manjinskih akcionara
Oblast 6. Upravljanje odnosima sa zainteresovanim stranama
- Mapiranje zainteresovanih strana
- Politike uključivanja zainteresovanih strana
- Upravljanje odnosima sa internim zainteresovanim stranama (politike upravljanja kadrovima, politike nasleđivanja (succession policy), politike uzbunjivanja (whistleblowing) i dr.)
- Upravljanje društvenim zajednicama koje su direktno pod uticajem efekata poslovanja društva kapitala
Oblast 7. Etička kultura, sprečavanje sukoba interesa i korupcije i društvena odgovornost
- Prednosti stvaranja etičke kulture
- Stvaranje etičke kulture: uloga nadzornog odbora
- Etički kodeks
- Upravljanje etičkim ponašanjem društva kapitala
- Sprečavanje sukoba interesa i korupcije
- Sukob interesa
- Planovi integriteta i antikorupcija
- Zakonski okvir (Zakon o sprečavanju korupcije, Krivični zakonik i dr.)
- Pojam i značaj društvene odgovornosti
- Društveno odgovorno ponašanje
III REALIZACIJA EDUKACIJE
III.1. Sistem rada, obaveze i praćenje edukacije
Edukaciju sprovode pravna lica, u skladu sa Zakonom (u daljem tekstu: Realizatori).
Ministarstvo jednom tokom kalendarske godine raspisuje javni poziv za Realizatore, koji se objavljuje na internet stranici Ministarstva.
Javni poziv sadrži:
- uslove i rok u kome se podnose prijave;
- podatke o licu zaduženom za davanje obaveštenja o javnom pozivu;
- način podnošenja prijava;
- adresu na koju se prijave podnose, kao i
- podatke o dokazima koji se prilažu uz prijavu;
- druge potrebne podatke za sprovođenje poziva.
Dokaz o ispunjenosti propisanog uslova, kao i podatke iz javnog poziva pregleda Stručni savet, koji sastavlja izveštaj za svakog pojedinačnog podnosioca prijave i o tome obaveštava ministra nadležnog za poslove privrede (u daljem tekstu: ministar).
Na osnovu izveštaja Stručnog saveta, ministar donosi pojedinačna rešenja, u skladu sa zakonom, za svako prijavljeno pravno lice.
Za pravna lica koja ne ispune uslove propisane javnim pozivom, ministar donosi rešenje o odbijanju prijave, u skladu sa zakonom.
Pravna lica koja ispune uslove iz javnog poziva, dostavljanjem rešenja ministra postaju Realizatori.
Na osnovu donetih rešenja, Ministarstvo sačinjava konačnu listu Realizatora (u daljem tekstu: lista Realizatora), koja čini sastavni deo Jedinstvene evidencije korporativnog upravljanja društava kapitala.
Lista Realizatora sadrži naziv, sedište, matični broj, kontakt adrese i ime zakonskog zastupnika Realizatora.
III.2. Vremensko trajanje i rokovi za održavanje edukacije
Realizatori na svojoj internet stranici objavljuju poziv za održavanje edukacije, tako da se edukacija održi najkasnije u roku od 45 dana od objavljivanja poziva, o čemu obaveštavaju Stručni savet.
Poziv za održavanje edukacije sadrži:
- mesto održavanja edukacije;
- vremensko trajanje, raspored i broj časova;
- imena predavača;
- način prijavljivanja kandidata;
- visinu naknade (kotizacije).
Na bazi prikupljenih prijava Realizatori će sačiniti plan termina i plan mesta održavanja edukacije, o čemu obaveštavaju Stručni savet.
Edukacija se sastoji od 30 sati predavanja, a Realizator može usavršavanje organizovati i u dane vikenda (2 x po 5 sati), s tim da ne traje duže od tri meseca.
Izuzetno, Realizatori mogu omogućiti kandidatima i on-line praćenje edukacije, i to najviše deset sati od ukupnog broja sati predavanja.
U jednoj grupi za usavršavanje može biti najviše 30 kandidata.
Realizator obezbeđuje literaturu za edukaciju u prihvatljivom obliku (adekvatne stručne publikacije/slajdove za svaku tematsku oblast, pisani/elektronski materijal po tematskoj oblasti).
Realizatori angažuju predavače - lica koja imaju odgovarajuće radno iskustvo ili su se istakla naučnim ili stručnim radom iz oblasti obuhvaćenih Programom.
Nakon završene edukacije, kandidatima se izdaje potvrda o završenoj edukaciji, koja se prilaže kao dokaz uz prijavu za ispit.
Realizatori Stručnom savetu dostavljaju izveštaj o realizovanoj edukaciji najkasnije deset dana od završetka iste, sa spiskom kandidata koji su završili edukaciju i prosečnu ocenu kvaliteta održane edukacije, koju je Realizator dobio od strane kandidata.
IV POLAGANJE ISPITA
IV.1. Subjekti sprovođenja ispita
Za sprovođenje ispita Stručni savet obrazuje ispitnu komisiju (u daljem tekstu: Komisija).
Komisija ima pet članova, od kojih je jedan predsednik.
Komisija se imenuje za svaki ispitni rok, sa prethodno utvrđene Liste ispitivača, koju Stručnom savetu predlaže Komora.
Lista ispitivača se sastoji od najviše 20 lica.
Za članove Komisije imenuju se lica:
- sa stečenim visokim obrazovanjem na osnovnim studijama u trajanju od najmanje četiri godine, odnosno na osnovnim akademskim studijama u obimu od najmanje 240 ESPB bodova, master akademskim studijama, master strukovnim studijama, specijalističkim akademskim studijama ili specijalističkim strukovnim studijama, odnosno na osnovnim studijama u trajanju od najmanje četiri godine;
- visokim profesionalnim iskustvom iz oblasti obuhvaćenih Programom.
Administrativno tehničke poslove za sprovođenje ispita obavlja Komora i obezbeđuje da sve informacije koje se odnose na polaganje ispita budu blagovremeno dostupne kandidatima na zvaničnoj internet stranici Komore.
Komisija ima sekretara (u daljem tekstu: sekretar Komisije) koga iz reda zaposlenih u Komori, imenuje predsednik Komore.
Ispit se održava najmanje dva puta godišnje. Ispitne rokove za polaganje ispita utvrđuje Komisija, o čemu obaveštava Stručni savet.
IV.2. Prijava za ispit
Kandidat Komori podnosi prijavu za polaganje stručnog ispita iz oblasti korporativnog upravljanja (Prilog 2), koja sadrži:
1) ime i prezime kandidata, jedinstveni matični broj građana, datum i mesto rođenja, adresu stanovanja i kontakt telefon/elektronsku adresu);
2) informacije o vrsti i stepenu stručne spreme;
3) potvrdu o završenoj edukaciji.
Uz prijavu kandidat prilaže:
1) fotokopiju lične karte ili izvod elektronskog čitača biometrijske lične karte;
2) dokaz da ima stečeno visoko obrazovanje na osnovnim studijama u trajanju od najmanje četiri godine, odnosno na osnovnim akademskim studijama u obimu od najmanje 240 ESPB bodova, master akademskim studijama, master strukovnim studijama, specijalističkim akademskim studijama ili specijalističkim strukovnim studijama (overenu kopiju diplome) odnosno dokaz o nostrifikaciji isprave od nadležnog organa u Republici Srbiji za fakultet završen u inostranstvu;
3) dokaz o izvršenoj uplati naknade troškova za polaganje ispita.
Podatak o visini troškova za polaganje ispita i podaci o primaocu, broju računa i svrsi uplate se objavljuju na zvaničnoj internet stranici Komore.
IV.2.1. Cena polaganja ispita je 15.000 RSD
IV.2.2. Obaveštenje o ispitnom roku za polaganje ispita
Obaveštenje o ispitnom roku za polaganje ispita, načinu i roku za podnošenje prijave, literaturi za polaganje ispita i dokazima koji se podnose uz prijavu, iznosu takse za polaganje ispita i podacima za uplatu, kao i drugim podacima u vezi sa polaganjem ispita, Komora objavljuje na svojoj internet stranici.
Datum, vreme i mesto polaganja ispita određuje predsednik Komisije.
Obaveštenje o datumu, vremenu i mestu polaganja ispita objavljuje se na internet stranici Komore, najkasnije deset dana pre termina održavanja ispita.
Po isteku roka za podnošenje prijava, Komisija pristupa razmatranju pristiglih prijava i sačinjavanju spiska kandidata za polaganje ispita po utvrđenim terminima.
U slučaju bolesti ili drugih opravdanih razloga (smrtni slučaj člana porodice/srodnika, važne službene obaveze i sl.) kandidat može jednom opravdati neizlazak na ispit, a uplaćeni iznos troškova za polaganje ispita se priznaje u narednom ispitnom roku.
IV.3. Način polaganja ispita
Ispit se sastoji od pisanog testa.
Komisija, uz prethodnu saglasnost Stručnog saveta, utvrđuje ispitna pitanja iz jedinstvene baze pitanja u oblastima korporativnog upravljanja koje su predmet edukacije i ispita.
Jedinstvena baza pitanja sadrži do 50 pitanja iz svake oblasti iz koje se polaže pisani test.
Pre početka ispita član Komisije ili sekretar Komisije, proverava identitet kandidata koji je pristupio ispitu uvidom u identifikacioni dokument (ličnu kartu ili pasoš).
Prilikom ulaska kandidata u prostoriju za polaganje ispita, kandidat dobija identifikacioni obrazac sa njegovim ličnim podacima. Obrazac je otvoren i posle provere kandidat lično zatvara obrazac.
Sekretar Komisije kandidatima predaje pisani test, koji se sastoji od 42 pitanja, i to za svaku tematsku oblast po šest pitanja, koji se popunjava zaokruživanjem (hemijskom olovkom) samo jednog od više ponuđenih odgovora.
Računa se da kandidat nije odgovorio na pitanje ukoliko je odgovor na testu zaokružen grafitnom olovkom, ako nijedan odgovor nije zaokružen hemijskom olovkom ili je više odgovora zaokruženo hemijskom olovkom.
Po završetku pisanog testa kandidat predaje zajedno pisani test i zatvoren identifikacioni obrazac članu Komisije ili sekretaru Komisije.
Vreme za izradu pisanog testa je 120 minuta.
Na pisanom testu kandidatu nije dozvoljeno da koristi stručnu literaturu.
Kandidat je dužan da članu Komisije ili ovlašćenom licu preda pisani test najkasnije do isteka vremena za njegovu izradu.
U prostoriji u kojoj se održava ispit na vidnom mestu mora biti istaknut sat kojim se meri vreme trajanja ispita.
Kandidat je dužan da posle predaje pisanog testa napusti prostoriju u kojoj se održava ispit.
Za vreme pisanog testa kandidatima nije dozvoljena upotreba sredstava komunikacija ili elektronskih uređaja.
Najmanje dva člana Komisije su dužna da budu u prostoriji u kojoj kandidati polažu ispit, tokom celog ispita.
Kandidat koji u toku polaganja ispita odustane od daljeg polaganja ispita ocenjuje se ocenom "nije položio".
Ukoliko se kandidat ne pridržava pravila ispita, odnosno ako se kod kandidata u toku polaganja ispita pronađe bilo kakvo sredstvo komunikacije, uključujući i mobilni telefon, član Komisije će ga udaljiti iz prostorije i o tome će Komisija sastaviti pisanu zabelešku.
Zabeleška sadrži podatke o kandidatu i vrsti povrede discipline. Ispit kandidata koji je udaljen neće se ocenjivati.
Na pisanom testu kandidat može da ostvari najviše 42 boda.
Komisija svaki tačan odgovor na pisanom testu boduje sa jednim (1) bodom, a svaki netačan odgovor ili pitanje na koje kandidat nije dao odgovor boduje sa nula (0) bodova.
Rezultat kandidata na ispitu Komisija određuje ocenom "položio" ili "nije položio".
Smatra se da je kandidat položio test ukoliko je tačno odgovorio na najmanje 50% pitanja iz svake tematske oblasti pojedinačno, odnosno najmanje 70% od ukupnog broja pitanja iz pisanog testa.
Kandidat koji je polagao ispit, u roku od tri radna dana od objavljivanja liste, ima pravo uvida u svoj ispitni materijal, u prisustvu člana Komisije.
Kompletan materijal i izveštaj sa ispita Komisija dostavlja Stručnom savetu.
Kandidat koji je na ispitu ocenjen ocenom "nije položio" ima pravo da ponovo polaže ispit u narednom ispitnom roku.
IV.3.1 Lista kandidata i zapisnik
O polaganju ispita vodi se zapisnik u koji se unose podaci o sastavu Komisije, mestu i vremenu polaganja ispita, kandidatima i postignutim rezultatima.
Komisija utvrđuje Listu kandidata sa ocenom sa ispita (Prilog 3), prema postignutom uspehu na ispitu (prvo se upisuju kandidati sa najvišom ocenom, a kao poslednji kandidati sa najnižom ocenom).
Ukoliko dva ili više kandidata imaju istu ocenu, njihova imena se upisuju po azbučnom redu prezimena kandidata.
Lista kandidata sa ocenom sa ispita je sastavni deo zapisnika.
Uz zapisnik se prilažu pisani testovi kandidata.
Listu kandidata sa ocenom sa ispita i zapisnik potpisuju svi članovi, predsednik i sekretar Komisije.
Izveštaj o sprovedenom ispitu, spisak kandidata koji su položili ispit i rezultatu ispita Komisija dostavlja Stručnom savetu i Ministarstvu, najkasnije tri radna dana od dana održavanja ispita.
Komora objavljuje spisak kandidata koji su položili ispit na zvaničnoj internet stranici u roku od deset radnih dana od dana završetka ispita.
Po održanom ispitnom roku, predsednik, članovi i sekretar Komisije, imaju pravo na naknadu u iznosu od 1.500 dinara po kandidatu koji polaže ispit, iz sredstava Privredne komore Srbije naplaćenih od kandidata koji ispit polažu.
V DODELA SERTIFIKATA
Licima koja polože ispit, uverenje o položenom ispitu (u daljem tekstu: sertifikat) izdaje Ministarstvo, u skladu sa zakonom, u roku od 30 dana od dana dostavljanja spiska kandidata koji su položili ispit.
Na zahtev kandidata koji je položio ispit, Komora može izdati potvrdu o završenom usavršavanju, odnosno položenom ispitu do izdavanja sertifikata.
Sertifikat sadrži: naziv Ministarstva; pravni osnov; lične podatke lica koje je položilo ispit; datum položenog ispita; datum, mesto izdavanja, broj sertifikata i potpis ovlašćenog lica.
Prilog 2.
PRIJAVA
ZA POLAGANJE STRUČNOG ISPITA IZ OBLASTI KORPORATIVNOG UPRAVLJANJA U ___________ ISPITNOM ROKU___ GODINE
* podatke u prijavi čitko popuniti štampanim slovima
Ime i prezime:
___________________________
JMBG:
___________________________
Adresa stanovanja:
___________________________
___________________________
Mesto i datum rođenja:
___________________________
Vrsta i stepen stručne spreme:
___________________________
Kontakt telefon:
___________________________
Adresa e-pošte:
___________________________
_______________________________________________________
Uz prijavu dostaviti sledeću dokumentaciju:
1) dokaz o stečenom visokom obrazovanju, odnosno na osnovnim studijama u trajanju od najmanje četiri godine, odnosno na osnovnim akademskim studijama u obimu od najmanje 240 ESPB bodova, master akademskim studijama, master strukovnim studijama, specijalističkim akademskim studijama ili specijalističkim strukovnim studijama (overena kopija diplome ili uverenja o završenom fakultetu), odnosno dokaz o nostrifikaciji isprave od nadležnog organa u Republici Srbiji za fakultet završen u inostranstvu i fotokopiju lične karte.
2) dokaz o završenoj obuci za polaganje stručnog ispita;
3) dokaz o uplati naknade troškova za polaganje ispita;
4) fotokopiju lične karte ili izvod elektronskog čitača biometrijske lične karte.
Propisana dokumentacija dostavlja se na srpskom jeziku u originalu ili overenoj kopiji.
U smislu Zakona o zaštiti podataka o ličnosti ("Službeni glasnik RS", broj 87/18), potvrđujem da sam saglasan/saglasna da Privredna komora Srbije obrađuje navedene lične podatke u sprovođenju stručnog ispita iz oblasti korporativnog upravljanja.
___________________________
Datum
___________________________
Podnosilac prijave
Prilog 3.
LISTA KANDIDATA SA OCENOM SA ISPITA
Red. br.
Prezime i ime
Ocena sa ispita
Datum: _______________________