Title: POKRAJINSKA UREDBAO NAČINU POSTUPANJA SA ELEKTRONSKIM FAKTURAMA
URL: https://www.paragraf.rs/propisi/pokrajinska-uredba-o-nacinu-postupanja-sa-elektronskim-fakturama.html
Extracted: 2025-07-06T23:09:02.199838
================================================================================

Sve informacije o propisu nađite
OVDE
.
Tweet
Prijavite se na
mailing listu
!
POKRAJINSKA UREDBA
O NAČINU POSTUPANJA SA ELEKTRONSKIM FAKTURAMA
("Sl. list AP Vojvodine", br. 49/2021 i 2/2022)
Član 1
Ovom uredbom uređuje se način postupanja sa elektronskim fakturama direktnih korisnika sredstava budžeta Autonomne pokrajine Vojvodine (u daljem tekstu: direktni korisnici budžeta APV) u informaciono-komunikacionom sistemu BISTrezor Pokrajinskog sekretarijata za finansije. Informaciono-komunikacioni sistem BISTrezor jeste softver u kojem pokrajinski organi planiraju i izvršavaju svoje obaveze (u daljem tekstu: BISTrezor).
Član 2
Pojedini pojmovi upotrebljeni u ovoj uredbi imaju sledeće značenje:
1) "elektronska faktura" jeste zahtev za isplatu po osnovu transakcija s naknadom; svaki drugi dokument koji utiče na isplatu, odnosno visinu isplate; faktura koja se izdaje za promet bez naknade, kao i primljene avanse, koji su izdati, poslati i primljeni u strukturiranom formatu koji omogućava potpuno automatizovanu elektronsku obradu podataka putem sistema elektronskih faktura;
2) "BISTrezor" jeste informaciono-komunikacioni sistem Pokrajinskog sekretarijata za finansije, koji razvija Sektor za informacioni sistem budžeta i trezora Pokrajinskog sekretarijata za finansije za potrebe planiranja i izvršenja budžeta Autonomne pokrajine Vojvodine i predstavlja integrisani informacioni sistem budžeta i trezora AP Vojvodine;
3) "sistem elektronskih faktura" jeste informatičko-tehnološko rešenje kojim upravlja centralni informacioni posrednik i putem koga se obavljaju slanje, prijem, evidentiranje, obrada i čuvanje elektronskih faktura;
4) "primalac elektronske fakture" jeste subjekt javnog sektora, subjekt privatnog sektora i dobrovoljni korisnik sistema elektronskih faktura, koji prima elektronsku fakturu putem sistema elektronskih faktura;
5) "izdavalac elektronske fakture" jeste subjekt privatnog sektora i dobrovoljni korisnik sistema elektronskih faktura, koji neposredno izdaje, šalje i čuva elektronsku fakturu, putem sistema elektronskih faktura, kao i subjekt javnog sektora, koji neposredno izdaje, šalje i čuva elektronsku fakturu, putem sistema elektronskih faktura;
6) "direktni korisnici sredstava budžeta APV" jesu organi Autonomne pokrajine Vojvodine i službe i uprave koje osniva Pokrajinska vlada.
Član 3
Direktni korisnici budžeta APV, kao subjekti javnog sektora, preuzimaju ulazne elektronske fakture putem sistema elektronskih faktura (u daljem tekstu: SEF) i proveravaju ih pristupom SEF-u, neposredno.
Izlazne elektronske fakture direktni korisnici budžeta APV, dužni su da evidentiraju u SEF-u.
Elektronska faktura predstavlja verodostojnu ispravu ako ju je izdavalac elektronske fakture poslao primaocu elektronske fakture, putem SEF-a.
Član 4
Nakon prijema i provere elektronskih faktura, direktni korisnici budžeta APV - primaoci elektronskih faktura, obavezni su da u daljem radu sa elektronskim fakturama koriste BISTrezor.
Skupštini Autonomne pokrajine Vojvodine, Službi Skupštine Autonomne pokrajine Vojvodine, Pokrajinskom zaštitniku građana - ombudsmanu i Pravobranilaštvu Autonomne pokrajine Vojvodine, kao direktnim korisnicima sredstava budžeta Autonomne pokrajine Vojvodine, koji planiraju i izvršavaju budžet u BISTrezor-u, preporučuje se da postupaju u skladu sa odredbama ove uredbe.
Član 5
Radom u BISTrezor-u smatra se učitavanje, overavanje i odobravanje primljenih i izdatih elektronskih faktura u BISTrezor-u kod direktnih korisnika budžeta APV.
Član 6
Direktni korisnici budžeta APV dužni su da ovlaste zaposlena lica, koja u okviru modula BISTrezor-a, predviđenog za rad sa elektronskim fakturama, mogu da obavljaju:
- učitavanje elektronskih faktura;
- kontrolu i overavanje elektronskih faktura;
- odobravanje isplate po elektronskim fakturama (odobravanje knjiženja elektronskih faktura).
Za obavljanje svakog pojedinačnog posla iz stava 1. ovog člana može biti ovlašćeno jedno lice.
Član 7
Nakon učitavanja elektronskih faktura u BISTrezor-u, izvršenom kontrolom, overavanjem i odobravanjem ovlašćenih lica kod direktnih korisnika budžeta APV, stvoreni su uslovi za realizaciju obaveza po primljenim elektronskim fakturama.
Član 8
Elektronske fakture čuvaju se u BISTrezor-u na način definisan Zakonom o elektronskom fakturisanju i rokovima utvrđenim propisima koji regulišu arhiviranje elektronskih dokumenata.
Član 9
Pokrajinski sekretarijat za finansije izradiće korisničko uputstvo za rad sa elektronskim fakturama u BISTrezor-u, najkasnije do početka primene ove pokrajinske uredbe.
Član 10
Ova pokrajinska uredba stupa na snagu osmog dana od dana objavljivanja u "Službenom listu Autonomne pokrajine Vojvodine", a primenjuje se od 1. maja 2022. godine.
Samostalni član Pokrajinske uredbe o izmeni
Pokrajinske uredbe o načinu postupanja sa elektronskim fakturama
("Sl. list AP Vojvodine", br. 2/2022)
Član 2
Ova pokrajinska uredba stupa na snagu narednog dana od dana objavljivanja u "Službenom listu APV".