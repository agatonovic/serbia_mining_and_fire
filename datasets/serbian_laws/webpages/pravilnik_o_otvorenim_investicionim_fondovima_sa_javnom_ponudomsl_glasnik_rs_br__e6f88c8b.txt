Title: PRAVILNIKO OTVORENIM INVESTICIONIM FONDOVIMA SA JAVNOM PONUDOM
URL: https://www.paragraf.rs/propisi/pravilnik-o-otvorenim-investicionim-fondovima-sa-javnom-ponudom.html
Extracted: 2025-07-06T23:12:19.555204
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O OTVORENIM INVESTICIONIM FONDOVIMA SA JAVNOM PONUDOM
("Sl. glasnik RS", br. 61/2020,  63/2020 - ispr. i 63/2024)
I UVODNE ODREDBE
Član 1
Ovim pravilnikom uređuju se:
1) sadržina zahteva, postupak i uslovi za izdavanje dozvole za organizovanje
i upravljanje otvorenim investicionim fondovima sa javnom ponudom (u daljem tekstu: UCITS
fond);
2) sadržina i način vođenja Registra UCITS fondova;
3) vrste UCITS fondova, svrstavanje po vrsti UCITS fonda, kao i mogućnost
promene vrste fonda;
4) bliža sadržina i standardizovani format prospekta UCITS fonda (u daljem
tekstu: prospekt) i ključnih informacija za investitore (u daljem tekstu: ključne informacije),
kao i sadržinu pravila UCITS fonda;
5) značajne promene usled kojih podaci u prospektu i ključnim informacijama
ne odgovaraju stvarnom stanju i uslovi za promenu prospekta i ključnih informacija;
6) kupovina i otkup investicionih jedinica UCITS fonda (u daljem tekstu:
investiciona jedinica);
7) marketing UCITS fonda i standardizovani tekst prilikom oglašavanja;
8) dozvoljena ulaganja UCITS fonda, tržišta koja se smatraju regulisanim,
institucije koje se smatraju drugom ugovornom stranom u transakcijama sa OTC izvedenim instrumentima;
9) ograničenja ulaganja imovine UCITS fonda;
10) način utvrđivanja vrednosti imovine UCITS fonda i cene investicione
jedinice;
11) način obračunavanja prinosa UCITS fonda, uključujući i načela zaokruživanja
vrednosti;
12) način usaglašavanja razlika obračunatih neto vrednosti imovine i prinosa
UCITS fonda od strane društva za upravljanje otvorenim investicionim fondom sa javnom ponudom
(u daljem tekstu: društvo za upravljanje);
13) uslovi i postupak za obustavu izdavanja i otkupa investicionih jedinica;
14) način spajanja i pripajanja UCITS fondova;
15) postupak raspuštanja UCITS fonda;
16) glavni i prateći UCITS fond.
Izrazi upotrebljeni u ovom aktu u gramatičkom muškom rodu podrazumevaju prirodni muški i ženski rod lica na koje se odnose.
Član 2
UCITS fond je otvoreni investicioni fond koji ima za isključivi cilj kolektivno
ulaganje imovine, prikupljene javnom ponudom investicionih jedinica u fondu, u prenosive
hartije od vrednosti ili u drugu likvidnu finansijsku imovinu u skladu sa zakonom kojim se
regulišu otvoreni investicioni fondovi sa javnom ponudom (u daljem tekstu: Zakon), koji posluje
u skladu sa načelom diversifikacije rizika ulaganja, a čije se investicione jedinice, na
zahtev imalaca jedinica, otkupljuju, posredno ili neposredno, iz imovine otvorenog investicionog
fonda.
Član 3
Zahtevi koji se podnose Komisiji za hartije od vrednosti (u daljem tekstu:
Komisija) u skladu sa ovim pravilnikom, podnose se na odgovarajućim obrascima koji su dostupni
na internet stranici Komisije.
Uz zahtev se prilažu dokumenti u originalu, overenom prepisu ili overenoj
fotokopiji, ako drugačije nije propisano, a uz dokumente na stranom jeziku prilaže se i prevod
ovlašćenog sudskog tumača, kao i dokaz o uplati propisane naknade Komisiji.
Kada se Komisiji dostavlja izvod iz nadležnog stranog registra, on mora
da sadrži poslovno ime, adresu sedišta, broj pod kojim se to pravno lice vodi u matičnom
registru i naziv države u kojoj je to lice registrovano.
Strane javne isprave moraju da sadrže apostil, kada je strana javna isprava
izdata u stranoj državi koja je ratifikovala Hašku konvenciju o ukidanju potrebe legalizacije
stranih javnih isprava, osim ukoliko između strane države i Republike Srbije (u daljem tekstu:
Republika) postoji uzajamnost od oslobođenja od legalizacije stranih javnih isprava.
U slučaju da konkretna strana država nije ratifikovala Hašku konvenciju
o ukidanju potrebe legalizacije stranih javnih isprava ili nema uzajamnosti od oslobođenja
od legalizacije stranih javnih isprava strane javne isprave se legalizuju u skladu sa zakonom
koji uređuje legalizaciju isprava u međunarodnom prometu.
II IZDAVANJE DOZVOLE ZA ORGANIZOVANJE I UPRAVLJANJE UCITS
FONDOM
Zahtev za izdavanje dozvole za organizovanje i upravljanje
UCITS fondom
Član 4
Zahtev za izdavanje dozvole za organizovanje i upravljanje UCITS fondom
Komisiji podnosi društvo za upravljanje koje će njim upravljati.
Zahtev iz stava 1. ovog člana podnosi se na obrascu "
UCITS fond
Organizovanje
" i pored dokumentacije i podataka navedenih u članu 38. stav 2. Zakona
sadrži:
1. dokaz o kapitalu društva za upravljanje u skladu sa članom 8. Zakona;
2. rešenje o upisu društva za upravljanje u registar privrednih subjekata
i upisu svih promena;
3. naziv i sedište depozitara;
4. nacrt javnog poziva za upis i uplatu investicionih jedinica, odnosno
početne ponude investicionih jedinica na obrascu "
UCITS fond - Javni poziv
";
5. dokaz o uplaćenoj naknadi Komisije;
6. drugu dokumentaciju na zahtev Komisije.
Dozvola za organizovanje i upravljanje UCITS fondom
Član 5
Komisija donosi rešenje o izdavanju dozvole za organizovanje i upravljanje
UCITS fondom (u daljem tekstu: dozvola za organizovanje) u roku od 30 dana od dana prijema
uredne dokumentacije propisane Zakonom i ovim pravilnikom.
Rešenjem iz stava 1. ovog člana Komisija istovremeno odobrava pravila UCITS
fonda, prospekt, ključne informacije i daje saglasnost nacrt javnog poziva za upis i uplatu
investicionih jedinica.
Komisija donosi rešenje sa pisanim obrazloženjem kojim odbija zahtev za
davanje dozvole za organizovanje, ako utvrdi da nisu ispunjeni uslovi propisani Zakonom i
ovim pravilnikom.
III REGISTAR UCITS FONDOVA
Član 6
Komisija vodi elektronski Registar UCITS fondova kojima upravljaju društva
za upravljanje kojima je izdala dozvolu za rad.
Upis i promena podataka u registru iz stava 1. ovog člana vrši se na osnovu
dostavljenih podataka i obaveštenja društava za upravljanje, kao i po službenoj dužnosti.
U registar iz stava 1. ovog člana upisuju se sledeći podaci o UCITS fondu:
1) naziv UCITS fonda;
2) naziv društva za upravljanje koje njim upravlja;
3) datum izdavanja dozvole za organizovanje;
4) podaci o depozitaru UCITS fonda (naziv, sedište, matični broj);
5) revizor UCITS fonda (naziv, sedište, matični broj, telefon, e-mail);
6) država u kojoj je UCITS fond organizovan, ukoliko je organizovan izvan
Republike;
7) ukoliko je UCITS fond u postupku raspuštanja, podaci o licu koje sprovodi
postupak raspuštanja UCITS fonda (ime i prezime, datum stupanja na dužnost, telefon, e-mail);
8) podaci o statusnim promenama UCITS fonda;
9) datum oduzimanja dozvole za upravljanje UCITS fondom;
10) datum prestanka poslovanja UCITS fonda i brisanja UCITS fonda iz Registra.
Podaci iz stava 3. tač. 1), 2) i 10) ovog člana javno se objavljuju na internet stranici Komisije.
Komisija u registar iz stava 1. ovog člana po službenoj dužnosti upisuje podatke o licu iz stava 3. tačka 7) ovog člana ukoliko ga imenuje i podatke iz stava 3. tač. 9) i 10) ovog člana.
Društvo za upravljanje u roku od 30 dana od dana izdavanja dozvole za organizovanje
dostavlja Komisiji podatke iz ovog člana koje Komisija ne upisuje po službenoj dužnosti na
obrascu "
Registar UCITS fondova - Podaci
", koji potpisuju lica ovlašćena
za zastupanje društva za upravljanje.
Ukoliko društvo za upravljanje upravlja sa više UCITS fondova, u registar
iz stava 1. ovog člana se upisuju i objavljuju svi UCITS fondovi kojima upravlja to društvo.
Promena podataka
Član 7
Podaci koji se upisuju u registar iz člana 6. stav 1. ovog pravilnika moraju
biti tačni i ažurirani.
Ukoliko dođe do promene podataka iz člana 6. stav 3. ovog pravilnika, koje
Komisija ne upisuje po službenoj dužnosti, društvo za upravljanje o tome bez odlaganja obaveštava
Komisiju i dostavlja joj dokumentaciju koja dokazuje navedenu promenu.
Društvo za upravljanje bez odlaganja obaveštava Komisiju o uočenom netačnom
podatku koji je objavljen u registru iz člana 6. stav 1. ovog pravilnika i dostavlja tačan
podatak za upis u registar sa dokumentacijom koja dokazuje navedenu promenu.
IV VRSTE UCITS FONDOVA
Član 8
U skladu sa odabranim investicionim ciljem, odnosno investicionom politikom,
UCITS fondovi se dele na:
1) UCITS fond rasta vrednosti imovine;
2) Prihodni UCITS fond;
3) UCITS fond očuvanja vrednosti imovine;
4) Balansirani UCITS fond;
5) UCITS fond opšte prirode.
UCITS fond opšte prirode iz stava 1. tačka 5) ovog člana može ulagati imovinu
u skladu sa ograničenjima propisanim Zakonom i ovim pravilnikom.
UCITS fond rasta vrednosti imovine
Član 9
UCITS fond rasta vrednosti imovine ulaže najmanje 75% imovine u vlasničke
hartije od vrednosti:
1) koje su listirane ili se njima trguje na regulisanom tržištu iz člana
43. ovog pravilnika, odnosno multilateralnoj trgovačkoj platformi (u daljem tekstu: MTP)
u Republici i/ili državi članici Evropske unije (u daljem tekstu: država članica);
2) koji su listirani na službenom listingu berze u trećoj državi koja nije
država članica (u daljem tekstu: treća država) ili kojima se trguje na drugom regulisanom
tržištu u trećoj državi koje redovno posluje, priznato je i otvoreno za javnost, pod uslovom
da je takvo ulaganje predviđeno prospektom UCITS fonda; i
3) investicione jedinice i akcije UCITS fondova ili drugih investicionih
fondova koji ispunjavaju uslove iz člana 45. stav 1. tačka 3) ovog pravilnika, kojima se
trguje na regulisanom tržištu i koji svoju imovinu pretežno ulažu u vlasničke hartije od
vrednosti iz tač. 1) i 2) ovog stava.
U uslovima poremećaja na finansijskom tržištu, najmanje 60% imovine UCITS
fonda rasta vrednosti imovine mora biti uloženo u finansijske instrumente iz stava 1. ovog
člana.
Prihodni UCITS fond
Član 10
Prihodni UCITS fond ulaže najmanje 75% imovine u:
1) instrumente tržišta novca kojima se ne trguje na regulisanim tržištima
iz člana 43. ovog pravilnika, a čije je izdavanje ili izdavalac regulisan u smislu zaštite
investitora i štednih uloga, na način da:
(1) izdala ih je ili za njih garantuje Republika, Narodna banka
Srbije, autonomna pokrajina, jedinica lokalne samouprave Republike, država članica ili jedinica
lokalne i regionalne samouprave ili centralna banka druge države članice, Evropska centralna
banka, Evropska unija ili Evropska investiciona banka, treća država ili, u slučaju federalne
države, jedna od članica koje čine federaciju, ili javno međunarodno telo kojem pripadaju
jedna ili više država članica, u skladu sa propisima,
(2) izdalo ih je društvo čijim se hartijama od vrednosti trguje
na regulisanim tržištima iz člana 43. ovog pravilnika, ili
(3) izdao ih je ili za njih garantuje subjekt koji podleže prudencijalnom
nadzoru ili subjekt koji podleže pravilima nadzora koja su barem jednako stroga kao ona propisana
Zakonom;
2) dužničke hartije od vrednosti:
(1) koje su listirane ili se njima trguje na regulisanom tržištu
iz člana 43. ovog pravilnika, odnosno MTP u Republici i/ili državi članici, i
(2) koji su listirani na službenom listingu berze u trećoj državi
ili kojima se trguje na drugom regulisanom tržištu u trećoj državi koje redovno posluje,
priznato je i otvoreno za javnost, pod uslovom da je takvo ulaganje predviđeno prospektom
UCITS fonda;
3) investicione jedinice i akcije UCITS fondova ili drugih investicionih
fondova koji ispunjavaju uslove iz člana 45. stav 1. tačka 3) ovog pravilnika, kojima se
trguje na regulisanom tržištu i koji svoju imovinu pretežno ulažu u instrumente tržišta novca
i dužničke hartije od vrednosti iz tač. 1) i 2) ovog stava.
U uslovima poremećaja na finansijskom tržištu, najmanje 60% imovine prihodnog
UCITS fonda mora biti uloženo u finansijske instrumente iz stava 1. ovog člana.
UCITS fond očuvanja vrednosti imovine
Član 11
UCITS fond očuvanja vrednosti imovine ulaže najmanje 75% imovine u:
1) instrumente tržišta novca kojima se ne trguje na regulisanim tržištima
iz člana 43. ovog pravilnika, a čije je izdavanje ili izdavalac regulisan u smislu zaštite
investitora i štednih uloga, na način da:
(1) izdala ih je ili za njih garantuje Republika, Narodna banka
Srbije, autonomna pokrajina, jedinica lokalne samouprave Republike, država članica ili jedinica
lokalne i regionalne samouprave ili centralna banka druge države članice, Evropska centralna
banka, Evropska unija ili Evropska investiciona banka, treća država ili, u slučaju federalne
države, jedna od članica koje čine federaciju, ili javno međunarodno telo kojem pripadaju
jedna ili više država članica, u skladu sa propisima,
(2) izdalo ih je društvo čijim se hartijama od vrednosti trguje
na regulisanim tržištima iz člana 43. ovog pravilnika, ili
(3) izdao ih je ili za njih garantuje subjekt koji podleže prudencijalnom
nadzoru ili subjekt koji podleže pravilima nadzora koja su barem jednako stroga kao ona propisana
Zakonom;
2) depozite kod kreditnih institucija koji su raspoloživi na prvi zahtev
i koji dospevaju za najviše 12 meseci, pod uslovom da kreditna institucija ima registrovano
sedište u Republici ili državi članici ili, ako kreditna institucija ima registrovano sedište
u trećoj državi, pod uslovom da podleže nadzoru za koji Komisija smatra da je jednak onome
propisanom Zakonom;
3) investicione jedinice i akcije UCITS fondova ili drugih investicionih
fondova koji ispunjavaju uslove iz člana 45. stav 1. tačka 3) ovog pravilnika, kojima se
trguje na regulisanom tržištu i koji svoju imovinu pretežno ulažu u instrumente tržišta novca
i depozite iz tač. 1) i 2) ovog stava.
Balansirani UCITS fond
Član 12
Balansirani UCITS fond ulaže najmanje 85% imovine u finansijske instrumente
u koje mogu ulagati UCITS fond rasta vrednosti imovine i prihodni UCITS fond u skladu sa
čl. 9. i 10. ovog pravilnika.
Ulaganja u dužničke hartije od vrednosti iz člana 10. stav 1. tačka 2)
ovog pravilnika i investicione jedinice i akcije UCITS fondova ili drugih investicionih fondova
iz člana 10. stav 1. tačka 3) i člana 11. stav 1. tačka 3) ovog pravilnika, kao i u depozite
iz člana 11. stav 1. tačka 2) ovog pravilnika ne mogu biti manja od 35% niti više od 65%
vrednosti imovine balansiranog UCITS fonda.
U uslovima poremećaja na finansijskom tržištu, najmanje 70% imovine balansiranog
UCITS fonda mora biti uloženo u finansijske instrumente u koje mogu ulagati UCITS fond rasta
vrednosti imovine i prihodni UCITS fond u skladu sa čl. 9. i 10. ovog pravilnika, s tim da
ulaganje u dužničke hartije od vrednosti iz člana 10. stav 1. tačka 2) ovog pravilnika i
investicione jedinice i akcije UCITS fondova ili drugih investicionih fondova iz člana 10.
stav 1. tačka 3) i člana 11. stav 1. tačka 3) ovog pravilnika, kao i u i depozite iz člana
11. stav 1. tačka 2) ovog pravilnika ne može biti manje od 35% niti veće od 75% imovine balansiranog
UCITS fonda.
V PRAVILA UCITS FONDA, PROSPEKT I KLJUČNE INFORMACIJE
Član 13
UCITS fond ima pravila, prospekt i ključne informacije, koje društvo za
upravljanje sastavlja posebno za svaki UCITS fond kojim upravlja.
Dokumentacija iz stava 1. ovog člana Komisiji se podnosi na odobrenje uz
zahtev iz člana 4. ovog pravilnika na propisanim obrascima "
UCITS fond - Pravila
", "
UCITS
fond - Prospekt
" i "
UCITS fond - Ključne informacije
", kao i prilikom
njihovih izmena.
Pravila UCITS fonda
Član 14
Pravilima UCITS fonda uređuju se odnosi između društva za upravljanje,
UCITS fonda, depozitara i članova fonda.
Pravila UCITS fonda prilažu se prospektu i čine njegov sastavni deo.
Izuzetno od stava 2. ovog člana, pravila UCITS fonda ne moraju biti priložena
prospektu u slučaju da prospekt predviđa da će pravila UCITS fonda biti dostavljena članu
fonda na njegov zahtev, odnosno da predviđa mesto, gde će pravila UCITS fonda biti dostupna
na uvid.
Pravila UCITS fonda sadrže podatke navedene u članu 64. stav 2. Zakona,
a naročito podatke o:
1) poslovima koje obavlja društvo za upravljanje, uslovima i načinu njihovog
obavljanja;
2) poslovima koje je društvo za upravljanje delegiralo na treće lice, uključujući
i specifikaciju poslova koji mogu biti delegirani na treća lica, kriterijume koji će se koristiti
prilikom njihovog odabira i kontrolne procedure kojima će društvo za upravljanje vršiti kontinuirani
nadzor nad delegiranim poslovima;
3) međusobnim odnosima društva za upravljanje, UCITS fonda, depozitara
i članova fonda;
4) načinu i uslovima pod kojima članovi uprave i zaposleni u društvu za
upravljanje mogu ulagati svoja sredstva u UCITS fond;
5) administrativnim i računovodstvenim procedurama;
6) kontrolnim i sigurnosnim merama za obradu podataka i njihovo čuvanje;
7) sistemu interne kontrole;
8) procedurama za sprečavanje konflikta interesa i merama kojima se sprečava
da društvo za upravljanje koristi imovinu UCITS fond za sopstveni račun;
9) procedurama za sprečavanje zloupotrebe insajderskih informacija i merama
u slučaju zloupotrebe;
10) načinu na koji se obezbeđuje da zaposleni i članovi uprave društva
za upravljanje i sa njima blisko povezana lica postupaju u skladu sa odredbama o načelima
sigurnog i dobrog poslovanja u smislu zakona kojim se uređuje tržište kapitala, a naročito
o:
(1) načinu na koji su dužni da postupaju kada kupuju i prodaju investicione
jedinice UCITS fonda kojim društvo za upravljanje upravlja,
(2) načinu na koji su dužni da postupaju kada kupuju i prodaju hartije
od vrednosti i drugu imovinu u koju se ulaže i imovina UCITS fonda kojom društvo za upravljanje
upravlja;
11) drugim pitanjima od značaja za poslovanje društva za upravljanje.
Podaci iz stava 4. ovog člana moraju biti napisani jasnim, jednostavnim
i investitorima lako razumljivim jezikom.
Izmene pravila UCITS fonda
Član 15
Uz zahtev za izdavanje saglasnosti na izmene pravila UCITS fonda iz člana
64. Zakona, društvo za upravljanje je dužno da priloži i odluku uprave o usvajanju izmena
pravila, u kojoj će se naznačiti u kojim delovima se pravila menjaju i na koji način, uz
izjavu da u preostalim delovima ostaju ista.
Prospekt i ključne informacije
Član 16
Prospekt je osnovni dokument UCITS fonda koji potencijalnim investitorima
pruža potpune i jasne informacije za donošenje odluke o ulaganju.
Ključne informacije predstavljaju kratak dokument koji sadrži informacije
o najvažnijim karakteristikama UCITS fonda, kao što su vrste ulaganja i mogući rizici, a
koje su jasno naznačene kao ključne i omogućavaju prosečnom investitoru da razume vrste i
značaj rizika, uz ocenu posledica sticanja investicionih jedinica.
Informacije navedene u ključnim informacijama moraju odgovarati po svojoj
sadržini informacijama navedenim u prospektu.
Prospekt i ključne informacije se objavljuju na srpskom jeziku, a mogu
biti objavljeni i na stranom jeziku, nakon što ih odobri Komisija.
Sadržina prospekta
Član 17
Prospekt, pored podataka propisanih članom 61. Zakona, sadrži sledeće podatke:
1) naziv i vrsta UCITS fonda;
2) datum organizovanja UCITS fonda i vreme trajanja UCITS, kao i rok na
koji se organizuje ukoliko se organizuje na određeno vreme, kao i eventualni način promene
tog roka;
3) investicioni cilj i investicionu politiku UCITS fonda;
4) glavne rizike ulaganja;
5) način ulaganja imovine UCITS fonda koji obuhvata kriterijume za diversifikaciju
portfolija UCITS fonda uz navođenje procentualno najvećeg i najmanjeg dela sredstava UCITS
fonda koji će se ulagati u pojedine vrste hartije od vrednosti ili u novčane depozite;
6) strukturu imovine UCITS fonda na dan 31. decembar prethodne godine,
odnosno 30. juni tekuće godine;
7) neto prinos UCITS fonda;
8) visinu naknada i troškova koji se naplaćuju od članova i iz imovine
UCITS fonda i način obračuna istih;
9) način obaveštavanja članova UCITS fonda o promeni opštih akata društva
za upravljanje;
10) način obaveštavanja članova UCITS fonda o promeni investicione politike;
11) vreme, mesto i postupak kupovine i otkupa investicionih jedinica;
12) valuta UCITS fonda, odnosno informacija o tome da li je UCITS fond
dinarski ili devizni, te ukoliko je devizni koja valuta je u pitanju, odnosno u kojoj valuti
će investitori vršiti uplate u UCITS fond, odnosno u kojoj valuti će se investitorima novac
isplaćivati prilikom otkupa investicionih jedinica;
13) vrsta poslova i podaci o licima kojima se poveravaju administrativni
i marketinški poslovi;
14) okolnosti pod kojima može doći do obustave kupovine i otkupa investicionih
jedinica tog fonda;
15) vreme i način raspodele prihoda, odnosno dobiti ukoliko se raspodeljuje;
16) poreski tretman imovine fonda i članova fonda;
17) postupak raspuštanja tog fonda u slučaju isteka vremena na koji je
fond organizovan.
Prospektom može biti predviđena mogućnost da društvo za upravljanje u određenom
periodu može preuzeti deo ili celokupan iznos pojedinih troškova UCITS fonda ili da određenim
kategorijama investitora može ukinuti ili smanjiti naknadu za kupovinu ili otkup investicionih
jedinica i druge naknade koje naplaćuje od članova tog fonda.
Prospekt mora biti pregledan, jasan, nedvosmislen i jednostavan za razumevanje.
Nijedan podatak ili deo prospekta ne sme biti upadljiviji od ostalih, ukoliko
nije drukčije propisano ovim pravilnikom.
Promena prospekta i ključnih informacija
Značajne promene
Član 18
Društvo za upravljanje dužno je da dostavi Komisiji zahtev radi davanja
odobrenja na izmenjeni prospekt i ključne informacije kada nastupe značajne promene usled
kojih podaci u prospektu i ključnim informacijama ne odgovaraju stvarnom stanju skladu sa
članom 63. Zakona.
Značajnim promenama iz stava 1. ovog člana smatraju se izmene i dopune
prospekta koje se predlažu s namerom:
1) promene ulaznih naknada, godišnjih naknada za upravljanje ili izlaznih
naknada, koje mogu rezultirati većim troškovima za investitore;
2) promene elemenata vezanih uz ulaganja UCITS fonda:
(1) investicionih ciljeva UCITS fonda, uključujući njegove finansijske
ciljeve (npr. ostvarivanje kapitalne dobiti ili prihoda), kao i načina ostvarenja ciljeva
UCITS fonda,
(2) ciljane strukture portolija,
(3) strategije investiranja,
(4) bilo kakvih ograničenja strategije investiranja,
(5) uslova vezanih za zaduživanje,
(6) rizika povezanih sa ulaganjem i sa strukturom UCITS fonda, uz
tabelarni prikaz tih rizika i njihov maksimalno prihvatljiv nivo koji je UCITS fond spreman
da prihvati i načina upravljanja navedenim rizicima, i
(7) rizika povezanih sa društvom za upravljanje i načina upravljanja
tim rizicima,
(8) vrste UCITS fonda u smislu kategorizacije propisane ovim pravilnikom;
3) promene profila rizičnosti UCITS fonda, sklonosti prema riziku i sposobnosti
nosivosti rizika;
4) promene politike isplate prihoda ili dobiti UCITS fonda imaocima investicionih
jedinica; i/ili
5) produženje trajanja ili skraćivanja trajanja UCITS fonda, kada je on
osnovan na određeno vreme.
Društvo za upravljanje je dužno uz zahtev iz stava 1. ovog člana da priloži
odluku uprave društva za upravljanje o usvajanju promena prospekta, u kojoj će se naznačiti
u kojim delovima se prospekt menja i na koji način, uz izjavu da u preostalim delovima ostaje
isti.
Član 19
Komisija donosi rešenje u roku od 15 dana od dana prijema urednog zahteva
o odobrenju prospekta i ključnih informacija kada su za to ispunjeni svi uslovi u skladu
sa članom 63. Zakona.
Društvo za upravljanje je dužno da narednog dana od dana prijema rešenja
iz stava 1. ovog člana objavi vest o izmenama, kao i tekst izmenjenog prospekta i ključnih
informacija na svojoj internet stranici.
Društvo za upravljanje je dužno da u roku od osam dana od dana prijema
rešenja iz stava 1. ovog člana članovima fonda pošalje obaveštenje o značajnim promenama
prospekta.
Društvo za upravljanje je dužno da u vesti i obaveštenju iz st. 2. i 3.
ovog člana jasno naznači koje su značajne promene, kao i dan kada promene prospekta stupaju
na snagu.
U roku od 40 dana od dana objavljivanja promena akata iz stava 2. ovog
člana svi članovi fonda imaju pravo da traže otkup investicionih jedinica bez plaćanja izlazne
naknade.
O ispunjavanju svojih obaveza prema članovi fonda iz st. 2. i 3. ovog člana
društvo za upravljanje bez odlaganja obaveštava Komisiju.
Značajne promene prospekta stupaju na snagu istekom roka od 40 dana od
dana objavljivanja akata iz stava 2. ovog člana.
Član 20
Društvo za upravljanje dužno je da kontinuirano ažurira prospekt u delu
koji se odnosi na promene prospekta koje nisu značajne i da na svojoj internet stranici bez
odlaganja objavi ažurirani prospekt.
Društvo za upravljanje dužno je da najkasnije do 15. februara svake godine
dostavi Komisiji poslednji ažurirani prospekt.
VI INVESTICIONE JEDINICE
Početna ponuda investicionih jedinica
Član 21
Početna ponuda investicionih jedinica može započeti tek po objavljivanju
prospekta u skladu sa članom 62. stav 4. Zakona.
Početna ponuda investicionih jedinica se javno objavljuje na jedan od sledećih
načina:
1) na internet stranici društva za upravljanje;
2) u jednim ili više dnevnih novina koje se prodaju na celom području Republike,
odnosno države u kojoj će investicione jedinice biti nuđene;
3) u štampanom obliku koji je besplatno dostupan u službenim prostorijama
društva za upravljanje i u prostorijama pravnih lica sa kojima je društvo za upravljanje
sklopilo ugovor o poslovnoj saradnji za obavljanje poslova nuđenja investicionih jedinica.
Početna ponuda iz stava 1. ovog člana dostavlja se na obrascu "
UCITS
fond - Javni poziv
" i sadrži naročito:
1) osnovne podatke o društvu za upravljanje;
2) osnov i svrhu izdavanja investicionih jedinica;
3) prava člana fonda;
4) cenu investicione jedinice u valuti koju je društvo za upravljanje odredilo
i navelo u prospektu;
5) valutu u kojoj se vrši otkup investicione jedinice;
6) trajanje početne ponude, odnosno javnog poziva (datum početka i završetka
roka za upis i uplatu investicionih jedinica, odnosno tačan broj dana roka za upis i uplatu);
7) postupak i ograničenja upisa i uplate investicionih jedinica;
8) organizovanje UCITS fonda ili povraćaj sredstava u slučaju da okončanjem
perioda za početnu ponudu nisu prikupljena sredstva u skladu sa pravilima ili prospektom;
9) osnovne podatke o depozitaru;
10) kontakt telefone na kojima se mogu dobiti ostale informacije.
Kupovina i otkup investicionih jedinica
Član 22
Kupovina investicionih jedinica vrši se uplatom u dinarima ili devizama,
na način propisan Zakonom, prospektom i ključnim informacijama.
Društvo za upravljanje u prospektu opredeljuje valutu u kojoj se vrši uplata
cene prilikom kupovine investicione jedinice, odnosno valutu u kojoj se vrši otkup investicionih
jedinica.
Društvo za upravljanje prospektom može odrediti da se otkup vrši u valuti
drugačijoj od one u kojoj je izvršena uplata cene prilikom kupovine investicione jedinice.
Konverzija dinarskih i deviznih uplata za kupovinu investicione jedinice
vrši se narednog radnog dana u odnosu na dan priliva sredstava na račun UCITS fonda, prema
vrednosti investicione jedinice na dan priliva (dan T), a broj kupljenih investicionih jedinica
na individualnom računu člana fonda se evidentira na dan konverzije (dan T+1).
Obračun deviznih uplata u dinarsku protivvrednost vrši se prema zvaničnom
srednjem kursu dinara prema toj valuti koji utvrđuje Narodna banka Srbije na dan priliva
na račun UCITS fonda.
Broj kupljenih investicionih jedinica se izračunava prema sledećoj formuli:
N =
U · (1-F) - Ff
A
pri čemu je:
N - broj kupljenih investicionih jedinica
U - novčana sredstva koja su uplaćena na dinarski račun UCITS fonda, odnosno
dinarska protivvrednost deviznih sredstava obračunata prema zvaničnom srednjem kursu dinara
prema toj valuti koji utvrđuje Narodna banka Srbije na dan priliva na devizni račun UCITS
fonda
F - procentualna naknada za kupovinu investicionih jedinica, ukoliko je
društvo za upravljanje naplaćuje
A - vrednost investicione jedinice na dan uplate
Ff - jednokratna fiksna naknada koja se naplaćuje prilikom inicijalne kupovine
investicionih jedinica (administrativna naknada za pristupanje fondu), ukoliko je društvo
naplaćuje
Ukoliko uplata nije dovoljna za kupovinu cele investicione jedinice, na
individualnom računu klijenta se evidentira deo investicione jedinice.
Neidentifikovane uplate
Član 23
U slučaju uplata na račun UCITS fonda čijeg uplatioca društvo za upravljanje
ne može da identifikuje (uplate bez poziva na broj pristupnice, odnosno uplate pre prve dostave
popunjene pristupnice društvu za upravljanje i sl.), uplaćena sredstva tretiraju kao neraspoređena
sredstva i ne ulaze u obračun vrednosti neto imovine UCITS fonda.
U slučaju da se u roku od pet radnih dana od dana priliva identifikuje
uplatilac, dodela investicionih jedinica vrši se na dan identifikacije tog člana fonda.
Društvo za upravljanje je dužno da da nalog depozitaru da sredstva iz stava
1. ovog člana vrati uplatnoj banci narednog radnog dana nakon isteka roka iz stava 2. ovog
člana.
Otkup investicionih jedinica
Član 24
Društvo za upravljanje je dužno da u roku od pet radnih dana od dana podnošenja
zahteva člana fonda za otkup investicionih jedinica izvrši otkup investicionih jedinica prenosom
sredstava na dinarski račun, odnosno prenosom sredstava na devizni račun člana fonda u valuti
opredeljenoj prospektom, a obračunatoj prema zvaničnom srednjem kursu dinara prema toj valuti
koji utvrđuje Narodna banka Srbije na dan prijema zahteva za otkup investicionih jedinica.
Otkup investicione jedinice se vrši po vrednosti koja se dobija na sledeći
način:
U = (A · N) · (1 - F)
pri čemu je:
U - iznos uplaćenih sredstava na novčani račun člana fonda
A - vrednost investicione jedinice na dan prijema zahteva za otkup investicionih
jedinica
N - broj investicionih jedinica za čiji otkup je član fonda podneo zahtev,
F - procentualna naknada za otkup investicionih jedinica (ukoliko je društvo
za upravljanje naplaćuje)
Potvrda o sticanju ili otuđenju investicionih jedinica
Član 25
Potvrda o sticanju ili otuđenju investicionih jedinica izdaje se članu
fonda narednog radnog dana od dana upisa u registar investicionih jedinica iz člana 48. stav
4. Zakona.
Potvrda o sticanju ili otuđenju investicionih jedinica mora da sadrži:
1) datum sticanja ili otuđenja investicione jedinice;
2) naziv UCITS fonda, kao i poslovno ime i sedište društva za upravljanje;
3) broj investicionih jedinica u imovini UCITS fonda na koje glasi potvrda;
4) ime i prezime/poslovno ime i JMBG/MB imaoca investicione jedinice;
5) mesto i datum izdavanja potvrde; i
6) potpis ovlašćenog lica društva za upravljanje.
Do promene imaoca investicione jedinice može doći dobrovoljnim raspolaganjem,
na osnovu odluke suda ili drugog nadležnog organa, ili na osnovu zakona.
Ako sticalac stekne investicionu jedinicu na osnovu odluke suda ili drugog
nadležnog organa, odnosno na osnovu zakona, a ne ispunjava uslove da postane investitor u
UCITS fondu u skladu sa Zakonom ili prospektom, društvo za upravljanje od njega otkupljuje
investicionu jedinicu.
Privremeno obustavljanje izdavanja i otkupa investicionih
jedinica
Član 26
Neto vrednost imovine UCITS fonda, neto vrednost investicione jedinice
i prinos UCITS fonda koji nisu usaglašeni između depozitara i društva za upravljanje, odnosno
koje depozitar ne može potvrditi, ne mogu se objavljivati.
Ukoliko do kraja dana T+1, depozitar i društvo za upravljanje ne razreše
razlike u obračunu neto vrednosti imovine UCITS fonda i vrednosti investicione jedinice,
društvo za upravljanje je dužno da obustavi izdavanje i otkup investicionih jedinica na način
predviđen ovim pravilnikom.
Član 27
Prospekt sadrži uslove pod kojima može doći do obustave izdavanja i otkupa
investicionih jedinica.
Izdavanje i otkup investicionih jedinica obustavljaju se istovremeno.
Izdavanje i otkup investicionih jedinica se obustavlja:
1) kada nije moguće izračunati neto vrednost imovine UCITS fonda i vrednosti
investicione jedinice usled toga što:
(1) do kraja dana T+1 - nisu razrešene utvrđene razlike u obračunu,
odnosno otklonjene uočene greške,
(2) su nastupili vanredni događaji izazvani višom silom (pad informacionog
sistema društva za upravljanje, odnosno depozitara, i tehničke i tehnološke poteškoće usled
kojih je nemoguće utvrđivanje neto vrednost imovine UCITS fonda i vrednosti investicione
jedinice ili individualnih uloga članova fonda i sl.);
2) po nalogu Komisije radi zaštite interesa investitora.
Izdavanje i otkup investicionih jedinica se može obustaviti i kada se u
jednom danu ispostave zahtevi za otkup investicionih jedinica u iznosu većem od 10% vrednosti
imovine UCITS fonda, a fond nije u mogućnosti da u Zakonom propisanom roku realizuje takve
zahteve.
Obaveštenje o obustavi
Član 28
Depozitar obustavlja izdavanje i otkup investicionih jedinica kada primi
nalog od društva za upravljanje u skladu sa članom 56. st. 1. i 2. Zakona, te obaveštava
o tome Komisiju.
Obaveštenje iz stava 1. ovog člana sadrži razloge obustave i plan za otklanjanje
tih razloga u slučaju da je obustava posledica nastupanja vanrednih događaja usled više sile.
Komisija može da zahteva od društva za upravljanje da dostavi dodatnu dokumentaciju
i informacije neophodne za procenu opravdanosti odluke o obustavljanju.
Način prijema zahteva za izdavanje ili otkup
Član 29
Za vreme trajanja obustave, društvo za upravljanje je dužno da zahteve
za otkup primljene pre dana T isplati u rokovima i na način propisanim Zakonom i prospektom.
Društvo za upravljanje dužno je da odbije da zaključi ugovor o ulaganju
za zahteve za izdavanje investicionih jedinica ukoliko su primljeni za vreme obustave izdavanja
i otkupa, a sve eventualne primljene uplate bez odlaganja da vrati investitorima UCITS fonda.
Zahteve za otkup investicionih jedinica za vreme obustave izdavanja i otkupa
društvo za upravljanje dužno je da evidentira prema redosledu prijema, pri čemu se nijedan
imalac investicione jedinice ne sme staviti u povlašćeni položaj.
Prava imalaca investicionih jedinica, propisana članom 48. stav 1. Zakona,
kao i prava i tereti na investicionim jedinicama, kao i prava trećih lica u skladu sa članom
54. stav 1. Zakona, za vreme obustave izdavanja i otkupa miruju do datuma prestanka obustave
izdavanja i otkupa investicionih jedinica.
Uslovi utvrđivanja cene investicione jedinice, rokovi isplate
i nastavak poslovanja
Član 30
Zahteve za otkup investicione jedinice primljene za vreme obustave izdavanja
i otkupa, društvo za upravljanje će izvršiti po ceni investicione jedinice utvrđenoj za dan
prestanka obustave izdavanja i otkupa investicionih jedinica.
Rok iz člana 53. stav 6. Zakona izuzetno se može produžiti za dodatnih
7 dana, za isplatu zahteva za otkup investicionih jedinica koji su primljeni za vreme obustave
izdavanja i otkupa investicionih jedinica, ako je to u interesu ostalih imalaca investicionih
jedinica i predviđeno je prospektom i/ili pravilima UCITS fonda.
Nakon nastupanja privremene obustave izdavanja i otkupa investicionih jedinica
društvo za upravljanje dužno je da bez odlaganja na svojoj internet stranici objavi da investitori
koji za vreme obustave izdavanja i otkupa podnesu zahtev za otkup imaju za vreme obustave
mogućnost da povuku zahtev ili da ga izvrše po ceni iz stava 1. ovog člana.
Trajanje i prestanak obustave
Član 31
Obustava izdavanja i otkupa investicionih jedinica mora prestati čim društvo
za upravljanje, depozitar i Komisija ustanove da su prošli razlozi za obustavu.
Komisija može naložiti nastavak izdavanja i otkupa investicionih jedinica
u slučajevima kada oceni da je moguće na fer način vršiti vrednovanje imovine fonda, odnosno
da je to u interesu članova fonda.
U slučaju iz stava 1. ovog člana, društvo za upravljanje na početku narednog
radnog dana nastavlja izdavanje i otkup investicionih jedinica i o tome istog dana pisanim
putem obaveštava posrednike, depozitara i Komisiju i objavljuje obaveštenje na svojoj internet
stranici.
Distribucija
Član 32
Ukoliko prodaju investicionih jedinica obavljaju lica iz člana 69. stav
3. Zakona, društvo za upravljanje sa njima potpisuje ugovor o distribuciji čiji je predmet
prodaja investicionih jedinica.
Pre potpisivanja ugovora iz stava 1. ovog člana društvo za upravljanje
je dužno da sa dužnom pažnjom:
1) utvrdi da pravno lice iz stava 1. ovog člana ima dozvolu za pružanje
investicionih usluga prema odredbama zakona kojim se uređuje tržište kapitala ili da ima dozvolu za rad prema odredbama zakona kojim se uređuju banke odnosno kreditne institucije;
2) obezbedi da je ugovor iz stava 1. ovog člana u skladu sa odredbama zakona
kojim se uređuje tržište kapitala;
3) obezbedi da fizička lica koja su zaposlena ili na drugi način angažovana
od strane distributera ili društva za upravljanje, a obavljaju poslove prodaje investicionih
jedinica, ispunjavaju uslove propisane članom 33. ovog pravilnika.
Pravno lice iz stava 1. ovog člana koje je s društvom za upravljanje zaključilo
ugovor o distribuciji ne sme navedene poslove delegirati na treće lice.
Novčana sredstva u svrhu kupovine investicionih jedinica u UCITS fondu
ne uplaćuju se distributerima, već se uplaćuju na za to predviđeni račun UCITS fonda.
Lica zaposlena ili na drugi način angažovana kod distributera ili društva
za upravljanje koja obavljaju poslove prodaje investicionih jedinica dužna su da svakom potencijalnom
investitoru daju na uvid:
1) prospekt, ključne informacije i pravila poslovanja UCITS fonda;
2) kada je to primenjivo, marketinški materijal UCITS fonda.
Društvo za upravljanje i distributer su dužni da vode i redovno ažuriraju
evidencije o stanju i transakcijama investicionih jedinica obavljenim posredstvom tog distributera,
u skladu sa odredbama o čuvanju poslovne dokumentacije iz Zakona i zakona kojim se uređuje
tržište kapitala, kao i da ih na zahtev dostave Komisiji.
Društvo za upravljanje je dužno da obezbedi da pravno lice iz stava 1.
ovog člana koje je s društvom za upravljanje zaključilo ugovor o distribuciji o investitorima
kojima nudi investicione jedinice prikupi sve potrebne podatke i dokumentaciju koji su propisani
Zakonom i ovim pravilnikom.
Društvo za upravljanje je dužno da obezbedi da distributer prikupljenu
dokumentaciju čuva u skladu sa odredbama Zakona i zakona kojim se uređuje tržište kapitala.
U slučaju zaključenja ugovora o distribuciji, odgovornost društva za upravljanje
za obavljanje prodajnih usluga prema investitorima ne prestaje.
Uslovi koje moraju da ispunjavaju fizička lica koja obavljaju
poslove prodaje investicionih jedinica
Član 33
Fizička lica koja su zaposlena ili na drugi način angažovana od strane
distributera ili društva za upravljanje za obavljanje poslova prodaje investicionih jedinica
moraju ispunjavati sledeće uslove:
1) moraju da imaju završenu srednju školu u četvorogodišnjem trajanju;
2) stručno su osposobljena za poslove prodaje investicionih jedinica na
osnovu obuke koju organizuje društvo za upravljanje, a koja mora obuhvatati opšta znanja
o kompleksnim finansijskim instrumentima i znanja o bitnim karakteristikama UCITS fonda čije
investicione jedinice prodaju i značaju svih rizika povezanih sa konkretnim ulaganjem.
Popis distributera
Član 34
Društvo za upravljanje je dužno da jednom godišnje, do kraja januara tekuće
godine, Komisiji dostavi popis distributera sa kojima je imalo potpisan ugovor u skladu sa
članom 69. Zakona, sa stanjem na dan 31. decembra prethodne godine.
Popis iz stava 1. ovog člana mora da sadrži naziv i sedište distributera,
datum zaključenja ugovora i naznaku jednog ili više UCITS fonda čije će se investicione jedinice
prodavati na osnovu predmetnog ugovora.
Distributer iz člana 32. stav 1. ovog pravilnika dužan je da vodi i redovno
ažurira evidenciju zaposlenih, odnosno angažovanih lica koji obavljaju poslove prodaje investicionih
jedinica, koju na zahtev dostavlja društvu za upravljanje, a društvo za upravljanje je istu
dužno da na zahtev dostavi Komisiji.
VII MARKETING UCITS FONDA
Član 35
Pod marketingom, odnosno oglašavanjem, u smislu ovog pravilnika, podrazumevaju
se svi oblici javne komunikacije društva za upravljanje, kojima se opisuju karakteristike,
usluge i prinosi društava za upravljanje, odnosno UCITS fondova kojima to društvo upravlja,
a čiji je cilj da direktno ili indirektno privuku, odnosno zadrže investitore u UCITS fondu.
Član 36
Društvo za upravljanje je dužno da pravilima UCITS fonda propiše procedure
i pravila oglašavanja i promocije društva za upravljanje i UCITS fondova kojima upravlja,
koje garantuju da se marketinške aktivnosti vrše u skladu sa Zakonom, zakonom koji reguliše
oglašavanje i ovim pravilnikom, a naročito da javna komunikacija društva za upravljanje:
1) bude zasnovana na načelima fer poslovanja;
2) obezbedi dovoljno informacija na osnovu kojih se mogu proceniti rizici
ulaganja u fond;
3) uravnoteženo predstavlja potencijalnu dobit i rizike.
Procedure iz stava 1. ovog člana treba da obezbede da posrednici koje društvo
za upravljanje angažuje za vršenje prodajnih usluga, kao i druga pravna lica koja su angažovana
za obavljanje marketinških poslova poštuju zakon i interna pravila društva za upravljanje.
Član 37
Pod poslovima marketinga u smislu ovog pravilnika podrazumeva se:
1) obaveštavanje zainteresovanih lica o osnovnim podacima o društvu za
upravljanje, kao i delatnostima koje ono obavlja;
2) obaveštavanje i edukacija zainteresovanih lica o radu UCITS fondova
u Republici, karakteristikama ulaganja u UCITS fondove, rezultatima i zakonskoj regulativi;
3) dodeljivanje primeraka prospekta, ključnih informacija i pravila poslovanja
UCITS fondova kojima društvo za upravljanje upravlja, kao i zakonske i podzakonske regulative
i drugih pismena edukativnog sadržaja kao i davanje pojašnjenja istih;
4) obaveštavanje o mestu i vremenu kada zainteresovana lica mogu postati
članovi fonda.
Poslovi marketinga u smislu ovog pravilnika ne podrazumevaju:
1) zastupanje društva za upravljanje u prodaji investicionih jedinica;
2) zaključenje ugovora o pristupanju fondu kojim društvo za upravljanje
upravlja;
3) prijem sredstava ili uplata na ime kupovine investicionih jedinica.
Tekst za oglašavanje
Član 38
Društvo za upravljanje vrši javno oglašavanje UCITS fondova objavljivanjem
teksta, u pisanim i elektronskim medijima, putem bilborda ili u drugom obliku.
Društvo je dužno da pripremi tekst za oglašavanje koji:
1) je napisan na srpskom jeziku (s tim da može biti i na stranom jeziku,
ukoliko je istovetne sadržine);
2) sadrži pojmove usaglašene sa zakonskom regulativom;
3) je lako razumljiv i jasan, odnosno sadrži precizne, ažurirane, relevantne,
nedvosmislene i potpune informacije o društvu za upravljanje i/ili UCITS fondovima kojima
upravlja;
4) sadrži savet investitorima da treba da razmotre investicione ciljeve,
rizike, naknade i troškove investicionog fonda pre nego što se odluče da investiraju;
5) ukoliko sadrži statističke podatke, podatke do kojih se dolazi istraživanjem
ili podatke iz dokumentacije, mora jasno sadržati njihov izvor, kao i periode na koje se
odnose, da bi se mogli objektivno proveriti u smislu njihove relevantnosti;
6) ukoliko sadrži poslovne rezultate finansijske grupe čije je društvo
za upravljanje deo:
(1) rezultati poslovne grupe ne smeju biti predstavljeni kao rezultati
društva za upravljanje, odnosno ti podaci treba da budu jasno odvojeni od poslovnih rezultata
tog društva,
(2) samo lica koja direktno poseduju učešće u kapitalu društva za
upravljanje mogu biti naznačena kao akcionari tog društva;
7) svako oglašavanje upoređivanjem mora sadržati sve materijalne razlike
između društava za upravljanje, odnosno UCITS fondova koja se porede.
Tekst za oglašavanje ne sme da sadrži:
1) neistinite podatke, kao ni podatke kojima se stvara lažni ili pogrešan
utisak o društvu za upravljanje, UCITS fondovima kojim društvo upravlja ili o investicionim
fondovima uopšte;
2) podatke koji se ne mogu objektivno proveriti;
3) izraze u superlativu;
4) nejasne, dvosmislene ili preuveličane informacije na osnovu kojih član
ili potencijalni član fonda može biti doveden u zabludu ili može doći do pogrešnog zaključka
u vezi sa određenim društvom za upravljanje, konkretnim UCITS fondom ili investicionim fondovima
uopšte;
5) informacije u fusnotama ili legende, osim u slučajevima kada to neće
umanjiti razumevanje teksta;
6) vrednosni sud o UCITS fondu kojim upravlja drugo društvo za upravljanje
niti sme sadržati podatke koji negativno, neistinito i pogrešno opisuju druge fondove ili
druga društva za upravljanje;
7) netačno prikazivanje niti jedne materijalne činjenice.
Oglašavanje prinosa UCITS fonda
Član 39
Društvo za upravljanje je dužno da objavljuje prinos UCITS fonda na način
i u rokovima propisanim ovim pravilnikom.
Tekst za oglašavanje prinosa:
1) mora da sadrži podatke o vrednosti neto imovine fonda, naknadama i troškovima
koji se naplaćuju iz imovine UCITS fonda, i o stepenu i vrsti rizika ulaganja u UCITS fond;
2) ne sme da prognozira buduće prinose, niti da predviđa da će se prinosi
iz prethodnih perioda ponoviti.
Tekst za oglašavanje prinosa može da sadrži i sledeće dodatne informacije
o prinosima UCITS fonda:
1) kumulativne prinose za određeni period, pri čemu se najkraćim periodom
smatra period od poslednjih pet godina, a najdužim period od poslednjih 10 godina;
2) prinose u poređenju sa izabranim "
benchmark
"-om iste
vrste;
3) prinose u poređenju sa drugim UCITS fondovima iste vrste i kategorije.
Kada se u tekstu za oglašavanje UCITS fonda iznose podaci o prinosima drugog
UCITS fonda iste vrste, odnosno vrši njihovo upoređivanje, obavezno se iznose i uporedni
podaci o naknadama i troškovima.
Odobrenje oglašavanja
Član 40
Društvo za upravljanje je dužno da Komisiji dostavi zahtev za davanje saglasnosti
na oglašavanje na obrascu "
UCITS fond - Oglašavanje
" zajedno sa predlogom
teksta za oglašavanje najmanje pet radnih dana pre objavljivanja.
Ukoliko Komisija u roku od tri radna dana od prijema zahteva ne naloži
izmene teksta iz stava 1. ovog člana, smatra se da je saglasnost za objavljivanje data.
Ukoliko Komisija u roku iz stava 2. ovog člana, naloži izmene teksta za
oglašavanje, društvo za upravljanje je dužno da unese naložene izmene pre objavljivanja.
Obaveza iz stava 1. ovog člana se ne odnosi na tekst za oglašavanje koji
su prethodno dostavljeni Komisiji i koji se koriste bez materijalno značajnih promena.
Član 41
Društvo za upravljanje vodi elektronsku evidenciju o materijalu za oglašavanje,
kao i informacijama koje se odnose na medije u kojima su materijali korišćeni, periode u
kojima su korišćeni i izvore statističkih podataka, grafikona ili bilo kojih drugih ilustracija.
Društvo za upravljanje je dužno da čuva kopije svih materijala iz stava
1. ovog člana najmanje tri godine od dana poslednjeg korišćenja.
Oglašavanje naknada i troškova
Član 42
Društvo za upravljanje može da oglašava samo naknade i troškove koji su
u skladu sa prospektom UCITS fonda kojim upravlja. Društvo za upravljanje može preuzeti deo
ili celokupan iznos pojedinih troškova UCITS fonda u određenom periodu ili određenim kategorijama
investitora može ukinuti ili smanjiti ulaznu ili izlaznu naknadu i druge naknade koje naplaćuje
od članova fonda, ukoliko je ova mogućnost propisana prospektom tog fonda.
Obaveštenje o preuzimanju troškova iz stava 2. ovog člana sadrži:
1) vrstu, visinu (iznos) i period u kome društvo za upravljanje preuzima
troškove;
2) kategoriju investitora, vrstu, visinu (iznos) i period u kome društvo
za upravljanje smanjuje ili ukida naknade.
Obaveštenje iz stava 3. ovog člana društvo za upravljanje je dužno da dostavi
Komisiji i objavi na svojoj internet stranici pre dana početka preuzimanja tih troškova.
VIII DOZVOLJENA ULAGANJA I OGRANIČENJA ULAGANJA UCITS FONDA
Regulisana tržišta
Član 43
Regulisano tržište u smislu Zakona je tržište koje ispunjava uslove za
regulisano tržište u skladu sa zakonom koji uređuje tržište kapitala u Republici i/ili državi
članici.
Službeni listing berze u smislu Zakona je listing berze sa sedištem u trećoj
državi koji najmanje ispunjava uslove za regulisano tržište propisane zakonom kojim se uređuje
tržište kapitala u Republici i/ili drugoj državi članici.
Druga regulisana tržišta u smislu Zakona su ona koja ispunjavaju sledeće
uslove:
1) u vezi s njima društvo za upravljanje ima propisane sve potrebne procedure
i postupke koji obezbeđuju postupanje s pažnjom dobrog stručnjaka u skladu s pravilima ponašanja
propisanim Zakonom i pravilnikom kojim se uređuje poslovanje društava za upravljanje;
2) imaju dozvolu, regulisana su i predmet su nadzora od strane nadležnih
organa u skladu sa nacionalnom zakonodavstvom država u kojima imaju sedište;
3) centralni registar depo i kliring hartija od vrednosti je predmet nadzora
od strane nadležnih organa u skladu sa nacionalnim zakonodavstvom država u kojima imaju sedište;
4) namirenje transakcija izvršava se u prihvatljivom vremenskom roku;
5) na njima je dozvoljeno ulagati u UCITS fondove iz države sedišta tog
tržišta;
6) redovno posluju, odnosno na njima se kontinuirano u propisanom vremenskom
periodu odvija trgovanje;
7) otvorena su za javnost.
Član 44
Društvu za upravljanje dozvoljeno je da zaključuje ugovore u transakcijama
sa izvedenim finansijskim instrumentima kojima se trguje van regulisanog tržišta (u daljem
tekstu: OTC izvedeni finansijski instrumenti) samo sa licima koje se smatraju kvalifikovanim
investitorima u smislu zakona kojim se uređuje tržište kapitala.
Izuzetno od stava 1. ovog člana društvo za upravljanje može za račun UCITS
fonda trgovati OTC izvedenim finansijskim instrumentima sa licima koja se ne smatraju kvalifikovanim
investitorima isključivo kada takvu transakciju nije bilo moguće sklopiti na regulisanom
tržištu, pri čemu je dužno da internim aktima propiše situacije, uslove i okolnosti u kojima
je dozvoljeno sklapanje takvih transakcija, kao i da obezbedi da se iste obavljaju po fer
uslovima.
Za svaku trgovinu OTC izvedenim finansijskim instrumentima iz stava 2.
ovog člana društvo za upravljanje je dužno:
1) da obrazloži i dokumentuje razloge zbog kojih se ista obavlja;
2) da poseduje dokaze o sprovođenju iste u skladu sa stavom 2. ovog člana;
3) da navedenu dokumentaciju čuva na način propisan Zakonom i ovim pravilnikom.
Druge ugovorne strane u transakcijama sa OTC izvedenim instrumentima iz
člana 42. stav 2. tačka 5) Zakona mogu biti samo lica koja se smatraju kvalifikovanim investitorima
u smislu zakona kojim se uređuje tržište kapitala, a koji podležu obavezi odobrenja i nadzora
nadležnog regulatornog tela.
Dozvoljena ulaganja UCITS fonda
Član 45
Imovina UCITS fondova isključivo se može ulagati u:
1) prenosive hartije od vrednosti ili instrumente tržišta novca:
(1) koji su listirani ili se njima trguje na regulisanom tržištu,
odnosno MTP u Republici i/ili državi članici, i
(2) koji su listirani na službenom listingu berze u trećoj državi
ili kojima se trguje na drugom regulisanom tržištu u trećoj državi koje redovno posluje,
priznato je i otvoreno za javnost, pod uslovom da je takvo ulaganje predviđeno prospektom
UCITS fonda;
2) nedavno izdate prenosive hartije od vrednosti u Republici, pod sledećim
uslovima:
(1) uslovi izdavanja uključuju obavezu da će izdavalac podneti zahtev
za listiranje u službeni listing berze ili na drugo regulisano tržište koje redovno posluje,
priznato je i otvoreno za javnost,
(2) takvo ulaganje predviđeno je prospektom, i
(3) listiranje će se izvršiti u roku od jedne godine od dana izdavanja;
3) investicione jedinice UCITS fondova ili drugih investicionih fondova
koji se organizuju, odnosno osnivaju sa jedinim ciljem da se zajednička sredstva, koja su
prikupljena javnom ponudom, ulažu u prenosive hartije od vrednosti ili u drugu likvidnu finansijsku
imovinu, na osnovu pravila disperzije rizika, kao i principu otkupa investicionih jedinica,
pod sledećim uslovima:
(1) takvi investicioni fondovi dobili su dozvolu za rad od Komisije,
odnosno nadležnog organa države članice ili nadležnog organa treće države sa kojima je osigurana
saradnja sa Komisijom, a koji podležu jednakom nadzoru kakav je propisan ovim zakonom,
(2) stepen zaštite članova drugih investicionih fondova je jednak
stepenu zaštite koja je propisana za članove UCITS fonda, posebno u delu koji se odnosi na
odvojenost imovine, zaduživanje, davanje zajmova i prodaju prenosivih hartija od vrednosti
i instrumenata tržišta novca bez pokrića,
(3) o poslovanju tih investicionih fondova izveštava se u polugodišnjim
i godišnjim izveštajima, kako bi se omogućila procena imovine i obaveza, dobiti i poslovanja
tokom izveštajnog perioda, i
(4) prospektom, odnosno pravilima UCITS fonda ili drugog investicionog
fonda čije se investicione jedinice ili akcije nameravaju sticati, predviđeno je da najviše
10% njegove imovine može biti uloženo u investicione jedinice drugog UCITS fonda ili drugih
investicionih fondova;
4) depozite kod kreditnih institucija koji su raspoloživi na prvi zahtev
i koji dospevaju za najviše 12 meseci, pod uslovom da kreditna institucija ima registrovano
sedište u Republici ili drugoj državi članici ili, ako kreditna institucija ima registrovano
sedište u trećoj državi, pod uslovom da podleže nadzoru za koji Komisija smatra da je jednak
onome propisanom ovim zakonom;
5) izvedene finansijske instrumente kojima se trguje na regulisanim tržištima
iz tačke 1. ovog stava ili OTC izvedene finansijske instrumente pod sledećim uslovima:
(1) izvedeni su ili se odnose na finansijske instrumente obuhvaćene
tač. 1) do 4) ovog stava, finansijske indekse, kamatne stope, devizne kurseve ili valute,
u koje UCITS fond može ulagati u skladu sa svojim investicionim ciljevima navedenim u prospektu
UCITS fonda,
(2) druge ugovorne strane u transakcijama sa OTC izvedenim instrumentima
su institucije koje podležu prudencijalnom nadzoru i pripadaju kategorijama kojima dozvolu
izdaje Komisija odnosno drugi nadležni organ u Republici, i
(3) OTC izvedeni finansijski instrumenti podležu svakodnevnom pouzdanom
i proverljivom vrednovanju i u svakom trenutku moguće ih je prodati, likvidirati ili zatvoriti
transakcijom kliringa po njihovoj fer vrednosti na zahtev UCITS fonda;
6) instrumente tržišta novca kojima se ne trguje na regulisanim tržištima
iz tačke 1. ovog stava, a čije je izdavanje ili izdavalac regulisan u smislu zaštite investitora
i štednih uloga, na način da:
(1) izdala ih je ili za njih garantuje Republika, Narodna banka
Srbije, autonomna pokrajina, jedinica lokalne samouprave Republike, druga država članica
ili jedinica lokalne i regionalne samouprave ili centralna banka druge države članice, Evropska
centralna banka, Evropska unija ili Evropska investiciona banka, treća država ili, u slučaju
federalne države, jedna od članica koje čine federaciju, ili javno međunarodno telo kojem
pripadaju jedna ili više država članica, u skladu sa propisima,
(2) izdalo ih je društvo čijim se hartijama od vrednosti trguje
na regulisanim tržištima iz tačke 1. ovog stava, ili
(3) izdao ih je ili za njih garantuje subjekt koji podleže prudencijalnom
nadzoru ili subjekt koji podleže pravilima nadzora koja su barem jednako stroga kao ona propisana
ovim zakonom.
UCITS fond može imati dodatna likvidna sredstva koja drži u novcu na računu
u Republici.
Najviše 10% vrednosti imovine UCITS fonda može se uložiti u prenosive hartije
od vrednosti i instrumente tržišta novca koji nisu navedeni u stavu 1. ovog člana.
Ograničenja ulaganja imovine UCITS fonda
Član 46
Na ulaganja imovine UCITS fonda se primenjuju sledeća ograničenja:
1) u prenosive hartije od vrednosti, odnosno instrumente tržišta novca
jednog izdavaoca se ne može ulagati više od 10% imovine UCITS fonda, s tim da zbir pojedinačnih
ulaganja, koja su veća od 5% imovine UCITS fonda, ne sme biti veći od 40% vrednosti ukupne
imovine UCITS fonda, pri čemu se navedeno ograničenje od 40% ne odnosi na depozite i transakcije
sa OTC izvedenim instrumentima zaključene sa finansijskim institucijama koje podležu prudencijalnom
nadzoru i pripadaju kategorijama kojima dozvolu izdaje Komisija odnosno drugi nadležni organ
u Republici;
2) u novčane depozite u jednoj banci, odnosno kreditnoj instituciji ne
može se ulagati više od 20% imovine UCITS fonda, s tim da se ovo ograničenje se ne odnosi
na novčane depozite kod depozitara;
3) do 10% imovine UCITS fonda može se ulagati u izvedene finansijske instrumente
kojima se trguje na OTC tržištu kada je druga strana u transakciji banka, odnosno kreditna
institucija, odnosno do 5% imovine investicionog fonda kada je druga strana u transakciji
drugo pravno lice;
4) u jedan UCITS fond i drugi investicioni fond iz člana 42. stav 2. tačka
3) Zakona može se ulagati do 20% imovine UCITS fonda;
5) ukupna vrednost ulaganja u investicione fondove koji nisu UCITS fondovi
iz člana 42. stav 2. tačka 3) Zakona ne sme biti veća od 30% imovine fonda;
6) imovina UCITS fonda ne može se ulagati u hartije od vrednosti i druge
finansijske instrumente koje izdaje društvo za upravljanje i sa njim povezana lica;
7) imovinom UCITS fonda se ne mogu zauzimati kratke pozicije, odnosno ne
može da obavlja prodaju bez pokrića;
8) imovina UCITS fonda ne može se ulagati u plemenite metale ili depozitne
potvrde koje se odnose na plemenite metale;
9) u prenosive hartije od vrednosti, odnosno instrumente tržišta novca
čiji su izdavaoci povezana društva u smislu člana 43. stav 7. Zakona ne može ulagati više
od 20% imovine UCITS fonda.
Izuzetno od stava 1. tačka 1) ovog člana do 35% imovine UCITS fonda može
se ulagati u prenosive hartije od vrednosti ili instrumente tržišta novca koje izdaju ili
za koje garantuju Narodna banka Srbije, Republika, autonomna pokrajina, jedinica lokalne
samouprave, država članica ili jedinica lokalne i regionalne samouprave države članice, treća
država ili javno međunarodno telo kojem pripadaju jedna ili više država članica.
Izuzetno od ograničenja iz stava 1. tačka 1) ovog člana najviše 25% vrednosti
imovine može biti uloženo u obveznice koje izdaju kreditne institucije, koje imaju registrovano
sedište u Republici, odnosno državi članici, koje su predmet nadzora u skladu sa Zakonom,
a u cilju zaštite investitora u te obveznice. Sredstva od izdavanja takvih obveznica moraju
biti uložena u skladu sa zakonom u imovinu koja će do dospeća obveznica omogućiti ispunjenje
obaveza koje proizlaze iz obveznica i koja bi se, u slučaju neispunjenja obaveza izdavaoca,
prvenstveno iskoristila za isplatu glavnice i stečenih kamata po osnovu obveznica. Ako je
više od 5% vrednosti imovine UCITS fonda uloženo u takve obveznice jednog izdavaoca, ukupna
vrednost takvih ulaganja, koja čine više od 5% vrednosti imovine fonda, ne sme biti veća
od 80% vrednosti imovine UCITS fonda.
Ukupna izloženost UCITS fonda prema jednom licu može da iznosi najviše
do 20% imovine UCITS fonda, osim za izdavaoce iz st. 2. i 3. ovog člana za koje izloženost
ne može biti veća od 35%, odnosno 25% imovine UCITS fonda.
Društvo za upravljanje prilikom sticanja akcija koje nose pravo glasa u
vezi sa svim UCITS fondovima kojima upravlja ne sme steći značajnu kontrolu nad izdavaocem.
Izuzetno od stava 2. ovog pravilnika, Komisija može da dozvoli da do 100%
vrednosti imovine UCITS fonda bude uloženo u prenosive hartije od vrednosti i instrumente
tržišta novca čiji je izdavalac ili za njih garantuje Republika, Narodna banka Srbije, autonomna
pokrajina ili jedinica lokalne samouprave Republike, država članica EU, jedinica lokalne
i regionalne samouprave države članice, treće države ili javno međunarodno telo kome pripadaju
jedna ili više država članica, u skladu s propisima i pod uslovom da:
1) je zaštita investitora UCITS fonda jednaka onoj zaštiti koju imaju investitori
u UCITS fondu čija je imovina ulažena u skladu sa ograničenjima iz člana 43. Zakona;
2) se imovina UCITS fonda sastoji od najmanje 6 različitih emisija hartija
od vrednosti, ali učešće niti jedne pojedinačne emisije hartija od vrednosti ne prelazi 30%
vrednosti imovine UCITS fonda;
3) u pravilima UCITS fonda, prospektu i reklamnim materijalima UCITS fonda
bude jasno istaknuta izjava da je UCITS fond dobio odobrenje za ulaganje u skladu sa Zakonom
i ovim stavom, kao i da su jasno navedeni izdavaoci iz ovog stava u čije hartije od vrednosti
se namerava ulagati ili je uloženo više od 35% vrednosti imovine UCITS fonda.
Član 47
U slučaju odstupanja od ograničenja ulaganja predviđenih Zakonom, ovim
pravilnikom i prospektom, a usled nastupanja okolnosti koje društvo za upravljanje nije moglo
predvideti, odnosno na koje nije moglo uticati, društvo za upravljanje je dužno da odmah
obavesti Komisiju i da u roku od tri meseca od dana odstupanja, uskladi strukturu imovine
UCITS fonda sa ograničenjima ulaganja.
Komisija može na zahtev društva za upravljanje da produži rok iz stava
1. ovog člana ukoliko utvrdi:
1) da je do odstupanja strukture imovine UCITS fonda od ograničenja utvrđenih
važećim propisima došlo zbog pada vrednosti imovine UCITS fonda ili poremećaja na tržištu;
2) da usled pada vrednosti imovine UCITS fonda, akcije jednog izdavaoca
čine više od 10% imovine UCITS fonda, odnosno instrumenti tržišta novca od vrednosti iz člana
42. stav 2. tačka 6) podtačka 1) Zakona čine više od 35% imovine fonda;
3) da je društvo za upravljanje dostavilo predlog za prevazilaženje navedenih
prekoračenja u razumnom roku, a čija je dužina prvenstveno opredeljena zaštitom interesa
članova fonda.
U slučajevima odstupanja od ograničenja ulaganja van slučaja predviđenog
odredbama ovog člana, Komisija, po saznanju takvih činjenica, odmah preduzima mere nadzora
u skladu sa Zakonom.
IX UTVRĐIVANJE VREDNOSTI IMOVINE, CENE INVESTICIONE JEDINICE
I PRINOSA UCITS FONDA
Način i učestalost obračunavanja neto imovine UCITS fonda
Član 48
Obračun hartija od vrednosti koje čine imovinu UCITS fonda zasniva se na
njihovoj fer vrednosti za dan za koji se vrši obračun (u daljem tekstu: dan T).
U trenutku kupovine osnovu za vrednovanje čini nabavna vrednost koja uključuje
kupoprodajnu cenu uvećanu za troškove transakcije koji se mogu direktno pripisati sticanju
hartija od vrednosti.
Izuzetak od stava 2. ovog člana predstavljaju hartije od vrednosti koje
su klasifikovane kao hartije od vrednosti kroz bilans uspeha i investicione jedinice, kada
troškove transakcije ne treba uključiti u nabavnu vrednost.
Fer vrednost se zaokružuje na dve decimale.
Dani T-1, T+1, T+2 u smislu ovog pravilnika odnose se na radne dane koji
prethode, odnosno slede nakon dana T.
Član 49
Fer vrednost akcija kojima se trguje na regulisanom tržištu u Republici
se utvrđuje kao prosečna ponderisana cena za poslednjih pet dana kada je bilo trgovanja akcijom
u poslednjih 180 dana (T-179).
Ukoliko nije bilo najmanje pet dana trgovanja akcijom u periodu iz stava
1. ovog člana, fer vrednost akcija se utvrđuje u iznosu koji je manji od sledeće dve vrednosti:
1) knjigovodstvene vrednosti akcija (obračunska vrednost iz prospekta);
ili
2) cene na zatvaranju na dan kada je poslednji put bilo trgovanja tom akcijom
na regulisanom tržištu, odnosno MTP.
Član 50
Fer vrednost akcija kojima se trguje na inostranim tržištima se utvrđuje
na osnovu njihove cene na zatvaranju na dan T na tržištu koje je utvrđeno kao primarni izvor
cene za tu hartiju i koja je službeno kotirana na finansijskom informativnom servisu.
Ukoliko nije bilo trgovanja na dan T, fer vrednost akcija iz stava 1. ovog
člana se utvrđuje kao cena na zatvaranju na dan kada je poslednji put bilo trgovanja tom
hartijom u periodu koji prethodi danu T, a koji nije duži od 90 dana (T-89).
Ukoliko nije bilo trgovanja periodu iz stava 2. ovog člana, fer vrednost
akcija iz stava 1. ovog člana se utvrđuje u iznosu koji je manji od sledeće dve vrednosti:
1) knjigovodstvene vrednosti akcija (obračunska vrednost iz prospekta);
ili
2) cene na zatvaranju na dan kada je poslednji put bilo trgovanja tom akcijom
na tržištu iz stava 1. ovog člana.
Član 51
Fer vrednost depozitnih potvrda kojima se trguje na regulisanom tržištu
u Republici se utvrđuje na način propisan članom 49. stav 1. ovog pravilnika, odnosno depozitnih
potvrda kojima se trguje na inostranim tržištima na način propisan članom 50. st. 1. i 2.
ovog pravilnika.
Ukoliko nije bilo trgovanja periodu iz stava 1. ovog člana, fer vrednost
depozitnih potvrda se utvrđuje u iznosu koji je manji od sledeće dve vrednosti:
1) cene po kojoj se depozitne potvrde mogu zameniti za hartije od vrednosti
čiji su ekvivalent; ili
2) cene na zatvaranju na dan kada je poslednji put bilo trgovanja depozitnom
potvrdom na tržištu iz stava 1. ovog člana.
Član 52
Fer vrednost dužničkih hartija od vrednosti koje izdaju Republika, Narodna
banka Srbije ili pravna lica sa sedištem u Republici se utvrđuje:
1) na osnovu njihove cene na zatvaranju na dan T na tržištu na kome se
trguje tim hartijama od vrednosti;
2) ukoliko nije bilo trgovanja na dan T, na osnovu cene na zatvaranju kada
je poslednji put bilo trgovanja tom hartijom od vrednosti u periodu koji prethodi danu T,
a koji nije duži od 30 dana (T-29);
3) ukoliko nisu ispunjeni uslovi iz tač. 1. i 2. ovog stava diskontovanjem
tokova gotovine, pri čemu se kao diskontna stopa koristi preovlađujuća tržišna kamatna stopa
za te hartije, odnosno za dužničke hartije od vrednosti koje imaju isti ili približan rok
dospeća i isti kreditni rejting.
Uz prethodnu saglasnost Komisije, umesto korišćenja metoda iz stava 1.
ovog člana, fer vrednost dužničkih hartija od vrednosti koje izdaju Republika, Narodna banka
Srbije ili pravna lica sa sedištem u Republici društva za upravljanje mogu utvrđivati diskontovanjem
tokova gotovine korišćenjem modela koji izrađuje Udruženje društava za upravljanje otvorenim
investicionim fondovima sa javnom ponudom.
Stav 1. ovog pravilnika shodno se primenjuje kada su izdavaoci dužničkih
hartija od vrednosti međunarodne finansijske organizacije, države članice i druge države,
odnosno centralne banke tih država, i, pravna lica sa sedištem u tim državama.
Član 53
Fer vrednost investicionih jedinica utvrđuje se kao njihova vrednost na
dan T-1 koja je objavljena na internet stranici društva za upravljanje koje upravlja UCITS
fondom za čije se investicione jedinice ona određuje.
U slučaju obustave kupovine i otkupa investicionih jedinica iz stava 1.
ovog člana, fer vrednost utvrđuje se kao poslednja vrednost objavljena na internet stranici
društva za upravljanje.
Član 54
Fer vrednost novčanih depozita obračunava se u skladu sa stanjem na računu,
uključujući i dospelu i nenaplaćenu kamatu.
Obračun i pripis prihoda od kamate na oročene depozite (potraživanja UCITS
fonda po osnovu kamata) i tekuće račune (potraživanja UCITS fonda po osnovu kamata) vrši
se na dnevnom nivou.
Metod obračuna kamate na depozite određuje se ugovorom između društva za
upravljanje i poslovne banke.
Isplata prihoda od kamate po tekućem računu vrši se jednom mesečno po dobijanju
kamatnog lista od banke.
U slučaju odstupanja obračunate kamate od uplaćenih sredstava po osnovu
kamate, razlika se knjiži kao vanredni prihod, odnosno rashod.
Član 55
Vrednost imovine UCITS fonda koja je iskazana u stranoj valuti preračunava
se u dinarsku protivvrednost, prema zvaničnom srednjem kursu dinara prema toj valuti koji
utvrđuje Narodna banka Srbije na dan T.
Priznavanje dividendi
Član 56
Dividenda koja se isplaćuje u novcu evidentira se pre uplate iste na račun
UCITS fonda kao potraživanje i ulazi u obračun vrednosti imovine UCITS fonda danom prijema
dokumenta izdavaoca, u kome je naveden pripadajući iznos dividende na osnovu odluke skupštine
akcionara o isplati dividende u novcu.
Novčano potraživanje iz stava 1. ovog člana vodi se kao potraživanje sve
do dana uplate dividende na račun UCITS fonda.
Dividenda koja se isplaćuje u akcijama, putem nove emisije, evidentira
se kao potraživanje i ulazi u obračun vrednosti imovine UCITS fonda, danom prijema dokumenta
izdavaoca, u kome je naveden pripadajući broj akcija na osnovu odluke skupštine akcionara
o isplati dividende u akcijama.
Potraživanje u akcijama vrednuje se po fer vrednosti do upisa novoizdatih
akcija u Centralni registar depo i kliringa hartija od vrednosti (u daljem tekstu: Centralni
registar).
Evidentiranje potraživanja po osnovu upisanih akcija u postupku
javne ponude
Član 57
Uplata akcija po osnovu prava prečeg upisa evidentira se kao novčano potraživanje
do prijema odgovarajućeg dokumenta izdavaoca kojim se potvrđuje uspešnost emisije i da će
UCITS fondu biti dodeljen broj akcija sa upisnice.
Danom prijema dokumenta iz stava 1. ovog člana novčano potraživanje postaje
potraživanje u akcijama, do upisa tih akcija u Centralni registar i vrednuje se po fer vrednosti.
Uplata akcija po osnovu prospekta za javnu ponudu akcija (akcije dostupne
svim zainteresovanim investitorima) evidentira se kao novčano potraživanje do prijema odgovarajućeg
dokumenta izdavaoca kojim se potvrđuje uspešnost emisije i da će UCITS fondu biti dodeljen
određen broj akcija.
Danom prijema dokumenta iz stava 3. ovog člana odgovarajući deo novčanog
potraživanja postaje potraživanje u akcijama, do upisa tih akcija u Centralni registar i
vrednuje se po fer vrednosti i istovremeno iznos novčanog potraživanja se umanjuje za iznos
potreban za plaćanje evidentiranog potraživanja u akcijama, a preostali iznos se vodi kao
novčano potraživanje dok izdavalac ne izvrši povraćaj više uplaćenih sredstava na tekući
račun UCITS fonda.
Evidentiranje potraživanja po osnovu ponude za preuzimanje,
odnosno ponude za sticanje sopstvenih akcija
Član 58
Deponovane akcija po osnovu ponude za preuzimanje, odnosno ponude za sticanje
sopstvenih akcija evidentira se po fer vrednosti sve do zvaničnog obaveštenja o broju prodatih
akcija i prodajnoj ceni.
Danom prijema obaveštenja iz stava 1. ovog člana, potraživanje za prodate
akcije postaje novčano potraživanje za vrednost po kojoj su akcije prodate u količini za
koju je realizovana transakcija, a one koje nisu prodate vode se kao potraživanje u akcijama
koje se vrednuje po fer vrednosti.
Član 59
Društvo za upravljanje je obavezno da čuva u papirnom i elektronskom obliku
informacije o cenama i izvorima na osnovu kojih je izvršen obračun vrednosti imovine fonda
najmanje pet godina.
Ukupna vrednost imovine UCITS fonda
Član 60
Ukupna vrednost imovine UCITS fonda je zbir vrednosti finansijskih instrumenata
iz portfolija UCITS fonda, depozita novčanih sredstava UCITS fonda kod kreditnih institucija
i druge imovine.
Troškovi UCITS fonda
Član 61
Troškovi koji se mogu plaćati iz imovine UCITS fonda su:
1) zavisni troškovi transakcija koji uključuju:
(1) troškove kupovine i prodaje hartija od vrednosti (provizije
za usluge organizatora tržišta i investicionih društava, troškove kliringa i saldiranja),
(2) troškove platnog prometa (domaći i međunarodni platni promet
i prenos na novčanim računima u istoj banci i sl.),
(3) poreze i druge fiskalne obaveze,
2) kamate i naknade u vezi sa zaduživanjem UCITS fonda;
3) trošak eksternog revizora;
4) naknada društvu za upravljanje;
5) naknada depozitaru.
Ukoliko su naknade ugovorene sa deviznom klauzulom, svakodnevno se vrši
preračun u dinarsku protivvrednost prema zvaničnom srednjem kursu dinara prema toj valuti
koji utvrđuje Narodna banka Srbije.
Trošak eksternog revizora iz stava 1. tačka 3) ovog člana obračunava se
na dnevnom nivou, pri čemu depozitar ovaj podatak dobija od društva za upravljanje uz prilog
odgovarajuće dokumentacije (ugovor, faktura i dr.), a izmirenje obaveze vrši se u skladu
sa ugovorom zaključenim između društva za upravljanje i eksternog revizora.
Naknade društvu za upravljanje i depozitaru iz stava 1. tač. 4) i 5) ovog
člana se izražavaju u procentu na godišnjem nivou, naplaćuju se mesečno, a obračunavaju dnevno
prema sledećoj formuli:
F
n
=
(BAV - L) · M
n
365,25
pri čemu je:
F
n
- iznos dnevne naknade društvu za upravljanje, odnosno depozitaru
M
n
- naknada društvu za upravljanje, odnosno depozitaru
BAV
- ukupna vrednost imovine UCITS fonda
L
- sve poznate obaveze do dana T (naknada društvu za upravljanje
je poznata obaveza prilikom obračuna naknade depozitaru)
Neto vrednost imovine UCITS fonda i vrednost investicione
jedinice
Član 62
Privremena neto vrednost imovine UCITS fonda (u daljem tekstu: NAV1) je
razlika ukupne imovine i svih obaveza UCITS fonda.
Uplate članova fonda, kao i neidentifikovane uplate izvršene na dan T ne
utiču na NAV1, a prikazuju se kao sredstva na računu i kao obaveze za izdavanje investicionih
jedinica i obaveze za neidentifikovane uplate.
Konačna neto vrednost imovine UCITS fonda (u daljem tekstu: NAV) se dobija
kada se na NAV1 dodaju uplate za kupovinu (umanjene za ulazne naknade) i oduzmu isplate po
osnovu zahteva za otkup.
Broj i vrednost investicione jedinice
Član 63
Vrednost investicione jedinice na dan T je količnik NAV1 i broja investicionih
jedinica na T-1.
Sve uplate za kupovinu, odnosno potraživanja u slučaju prelaska iz jednog
u drugi UCITS fond i otkup investicionih jedinica konvertuju se po vrednosti investicione
jedinice na dan T.
Broj investicionih jedinica na dan T se dobija kada se od broja na T-1
oduzme broj investicionih jedinica koje se otkupljuju i doda broj investicionih jedinica
koje su kupljene.
Ukupan broj investicionih jedinica UCITS fonda mora biti jednak zbiru investicionih
jedinica na individualnim računima članova fonda.
Član 64
Neto imovina UCITS fonda, vrednost i ukupan broj investicionih jedinica
se izračunava svakodnevno i to za dan T izračunava se na dan T+1.
Vrednost investicione jedinice se utvrđuje na pet decimala, a objavljuje
sa dve decimale.
NAV i vrednost investicione jedinice potvrđuje depozitar i isti se objavljuju
na internet stranici društva za upravljanje do 20 časova na dan T+1.
Vrednost, odnosno cena investicione jedinice se u skladu sa članom 34.
stav 1. tačka 9) i članom 49. stav 4) Zakona objavljuje na internet stranici društva za upravljanje
u valuti koja je opredeljena prospektom i u dinarima.
Utvrđivanje i objavljivanje prinosa UCITS fonda
Član 65
Društvo za upravljanje dužno je da stopu prinosa UCITS fonda obračunava
posebno za svaki UCITS fond kojim upravlja i ne može da objavljuje prosečan prinos tih UCITS
fondova.
Član 66
Stopa prinosa UCITS fonda izražava se u procentima, zaokruživanjem na pet
decimala, osim pri oglašavanju UCITS fonda i objavljivanju na internet stranicama kada se
objavljuje vrednost sa dve decimale.
Član 67
Stopa prinosa UCITS fonda za poslednjih 12 meseci obračunava se prema sledećoj
formuli:
R
a
= {A - B + D
a
} / B
pri čemu je:
R
a
- stopa prinosa UCITS fonda za poslednjih 12 meseci
A - vrednost investicione jedinice poslednjeg dana perioda od 12 meseci
za koji se obračunava prinos UCITS fonda
B - vrednost investicione jedinice poslednjeg dana perioda od 12 meseci
koji prethodi periodu koji se obračunava prinos UCITS fonda
D
a
- iznos koji je UCITS fond isplatio investitorima po osnovu prihoda
od kamata, dividendi i kapitalne dobiti od hartija od vrednosti u portfoliu fonda u toku
poslednjih 12 meseci po investicionoj jedinici
Član 68
Stopa prinosa UCITS fonda za period od pet godina obračunava se prema sledećoj
formuli:
R
5
= {(A+ D
5
)/C}
1/5
- 1
pri čemu je:
R
5
- stopa prinosa UCITS fonda za period od pet godina
A - vrednost investicione jedinice, poslednjeg dana perioda od pet godina
za koji se obračunava prinos UCITS fonda
D
5
- iznos koji je UCITS fond isplatio investitorima po osnovu prihoda
od kamata, dividendi i kapitalne dobiti od hartija od vrednosti u portfoliu fonda u toku
poslednjih pet godina po investicionoj jedinici
C - vrednost investicione jedinice poslednjeg dana perioda koji prethodi
periodu za koji se obračunava prinos UCITS fonda
Član 69
Stopa prinosa UCITS fonda od početka njegovog poslovanja obračunava se
prema sledećoj formuli:
R
n
= {(A + D
n
)/D}
1/n
- 1
pri čemu je:
R
n
- stopa prinosa UCITS fonda od početka njegovog poslovanja
A - vrednost investicione jedinice poslednjeg dana perioda za koji se obračunava
prinos UCITS fonda
D
n
- iznos koji je UCITS fond isplatio investitorima po osnovu prihoda
od kamata, dividendi i kapitalne dobiti od hartija od vrednosti u portfoliu fonda od svog
osnivanja po investicionoj jedinici
D - početna vrednost investicione jedinice
n - količnik broja dana za koje se obračunava stopa prinosa UCITS fonda
i broja 365,25 (kao broja dana u godini)
Član 70
Prinos UCITS fonda očuvanja vrednosti imovine iz člana 11. ovog pravilnika
se može obračunavati (i objavljivati) za periode kraće od 12 meseci, odnosno za periode od
30 i 90 dana.
Prinos obračunat za periode kraće od 12 meseci se svodi na godišnji nivo
upotrebom sledeće formule:
Tekući prinos: Rt = (R
n
· 365.25/k) · 100
Efektivni prinos: R
e
= [(R
n
+ 1)365.25/k
- 1] · 100
pri čemu je:
R
n
- stopa prinosa UCITS fonda ostvarenog u periodu kraćem od 12 meseci
k - broj dana za koje je izračunat prinos u skladu sa stavom 1. ovog člana
Tekući prinos predstavlja godišnji prinos koji investitor ostvari ulaganjem
u UCITS fond, pod uslovom da UCITS fond ne reinvestira prihode od kamata tokom perioda za
koji se prinos izračunava.
Efektivni prinos predstavlja godišnji prinos pod uslovom da UCITS fond
reinvestira sav prihod od kamate koji dobije tokom perioda za koji se prinos izračunava.
Objavljivanje prinosa
Član 71
Društvo za upravljanje je dužno da obračunava stopu prinosa za svaki UCITS
fond kojim upravlja dva puta godišnje, zaključno na dan 30. juna, odnosno 31. decembra tekuće
godine.
Izuzetno od stava 1. ovog člana, kod UCITS fondova očuvanja vrednosti iz
člana 11. ovog pravilnika je dopušteno mesečno objavljivanje stope prinosa.
Društvo je dužno da obračunatu stopu prinosa objavi na internet stranici
društva za upravljanje narednog radnog dana od dana potvrđivanja od strane depozitara.
Društvo za upravljanje koje upravlja sa više UCITS fondova ne može objavljivati
prosečan prinos tih fondova.
Član 72
Podaci o prinosima UCITS fonda objavljuju se u sledećoj tabeli.
Naziv UCITS fonda
kvartal/god-
kvartal/god.
kvartal/god-
kvartal/god.
kvartal/god-
kvartal/god.
kvartal/god-
kvartal/god.
kvartal/god-
kvartal/god.
%
%
%
%
%
Podaci se iskazuju za svaki od prethodnih dvanaestomesečnih perioda gde
se poslednji završava u kvartalu koji neposredno prethodi datumu kada se oglašavanje vrši.
Ako UCITS fond postoji manje od pet godina, u tabeli za godine koje nedostaju
stavlja se znak "-".
Prinosi UCITS fonda se ne objavljuju u prvoj godini poslovanja.
Član 73
Društvo za upravljanje je dužno da neposredno pored podataka o prinosu
UCITS fonda navede sledeće napomene:
PRETHODNO OSTVARENI PRINOSI NE PREDSTAVLJAJU GARANCIJU
BUDUĆIH REZULTATA. BUDUĆI PRINOSI MOGU BITI VIŠI ILI NIŽI OD RANIJIH.
INVESTICIJE U UCITS FOND NISU OSIGURANE KOD AGENCIJE ZA
OSIGURANJE DEPOZITA ILI BILO KOJE DRUGE AGENCIJE. IAKO UCITS FOND TEŽI POVEĆANJU VREDNOSTI
IMOVINE, GUBICI OD INVESTIRANJA ZBOG RIZIKA OPISNIH U PROSPEKTU SU IPAK MOGUĆI.
PRINOS INVESTITORA OD ULAGANJA U UCITS FOND ZAVISI OD PRINOSA
UCITS FONDA I VISINE NAKNADA KOJE INVESTITOR PLAĆA PRILIKOM STICANJA, ODNOSNO OTKUPA INVESTICIONIH
JEDINICA.
Kontrola i potvrđivanje neto vrednosti imovine i prinosa
UCITS fonda od strane depozitara
Član 74
Društvo za upravljanje pisanim procedurama uređuje sa depozitarom kod kog
se vodi račun UCITS fonda način dostavljanja podataka i usaglašavanja razlika u obračunu.
Društvo za upravljanje obračunava i dostavlja depozitaru:
1) neto vrednost imovine UCITS fonda i vrednost investicione jedinice svakog
radnog dana; i
2) prinos UCITS fonda najkasnije narednog radnog dana od isteka izveštajnog
perioda.
Obračun depozitara
Član 75
Depozitar je dužan da za svaki UCITS fond odvojeno vodi elektronski registar
imovine tog fonda kome mogu pristupiti samo zaposleni kod depozitara koji su naznačeni internom
odlukom.
Depozitar radi kontrole obračuna, preko finansijsko-informativnih servisa
obezbeđuje podatke o tržišnoj vrednosti hartija od vrednosti i drugoj imovini koje čine imovinu
UCITS fonda.
Depozitar može od društva za upravljanje zahtevati da mu dostavi i podatke
koje on ne može pribaviti na način iz stava 2. ovog člana, kao i dokaze koji potvrđuju te
podatke.
Na osnovu podataka iz st. 2. i 3. ovog člana, depozitar obračunava vrednosti
neto imovine, investicione jedinice i prinosa fonda.
Usaglašavanje podataka
Član 76
Depozitar vrši upoređivanje svojih podataka sa podacima društva za upravljanje
o neto vrednosti imovine, neto vrednosti i promeni broja (prodatih, odnosno otkupljenih u
odnosu na prethodni izveštaj) investicionih jedinica, odnosno prinosu UCITS fonda na dan
T+1.
Usaglašene podatke o vrednostima iz stava 1. ovog člana, depozitar je dužan
da dostavlja Komisiji, elektronskom poštom ili faksom najkasnije na dan T+2.
Razlike u obračunu
Član 77
Ako utvrdi razlike u obračunu, depozitar je dužan da o tome odmah obavesti
društvo za upravljanje, radi utvrđivanja razloga neusaglašenosti i provere da li su greške
učinjene i u nekom od prethodnih obračuna.
Društvo za upravljanje, odnosno depozitar dužni su da uočene greške isprave
istog dana kada se utvrdi razlika u obračunu, odnosno razlog neusaglašenosti, a ako to nije
moguće učiniti depozitar odmah obaveštava Komisiju o neusaglašenosti, odnosno usklađivanju
obračuna vrednosti, razlozima neusaglašenosti i merama koje se preduzimaju radi usaglašavanja.
U slučaju da se utvrdi da su greške učinjene i u nekom od prethodnih obračuna,
društvo za upravljanje istog dana objavljuje na svojoj internet stranici obaveštenje o tim
greškama i njihovom uticaju na obračun, kao i o merama koje se preduzimaju da se greške isprave.
Korektivne mere
Član 78
Društvo za upravljanje je dužno da, najkasnije u roku od 30 dana od identifikacije
razloga neslaganja obračuna koji potiču od društva za upravljanje:
1) sprovede korektivne mere kojima će se razlog neslaganja otkloniti; i
2) pisanim putem obavesti Komisiju o razlogu neslaganja i preduzetim korektivnim
merama.
Evidencija razlika u obračunu
Član 79
Društvo za upravljanje je dužno da vodi evidenciju o razlikama u obračunu
vrednosti iz člana 77. ovog pravilnika.
Evidencija iz stava 1. ovog člana sadrži:
1) datum kada depozitar i društvo za upravljanje nisu mogli da usaglase
obračune;
2) detaljni opis razlika u obračunu;
3) mere koje su preduzete radi otklanjanja razlika u obračunu;
4) transakcije koje treba da budu ispravljene;
5) korektivne mere koje su sprovedene kako bi se sprečilo ponovno pojavljivanje
razlika u obračunu iz istog razloga.
Društvo za upravljanje je dužno da trajno čuva svu pisanu i elektronsku
dokumentaciju u vezi sa neusaglašenošću obračuna i procesom usaglašavanja.
X STATUSNE PROMENE UCITS FONDA
Spajanje i pripajanje
Član 80
Dva ili više UCITS fonda se mogu spojiti ili pripojiti, uz prethodnu saglasnost
Komisije.
Spajanjem UCITS fondova, dva ili više UCITS fondova (u daljem tekstu: fondovi
prenosioci) prestaju da postoje bez raspuštanja prenoseći celokupnu svoju imovinu i obaveze
na novoosnovani UCITS fond (u daljem tekstu: fond preuzimalac) u zamenu za izdavanje investicionih
jedinica UCITS fonda preuzimaoca članovima fondova prenosioca.
Pripajanjem UCITS fonda, jedan ili više UCITS fondova (u daljem tekstu:
fondovi prenosioci) prestaju da postoje bez raspuštanja prenoseći celokupnu svoju imovinu
i obaveze drugom, postojećem UCITS fondu (u daljem tekstu: fond preuzimalac) u zamenu za
izdavanje investicionih jedinica fonda preuzimaoca članovima fondova prenosilaca preostalih
pripajanjem.
Društvo za upravljanje koje upravlja fondom preuzimaocem stupa, u svoje
ime a za račun fonda preuzimaoca, u sve pravne odnose u kojima je bilo društvo za upravljanje
fonda prenosioca u svoje ime, a za račun fonda prenosioca.
Nakon sprovedene statusne promene, imalac investicione jedinice u fondu
prenosiocu stiče investicione jedinice u fondu preuzimaocu, u skladu sa utvrđenom proporcijom
zamene.
Novčane isplate fonda preuzimaoca prilikom zamene investicionih
jedinica
Član 81
Ako prilikom zamene investicionih jedinica u fondu prenosiocu za investicione
jedinice u fondu preuzimaocu imaoci investicionih jedinica u fondu prenosiocu imaju pravo
na novčane isplate, one ne smeju prelaziti 10% vrednosti njihovih investicionih jedinica
u fondu prenosiocu.
Dan obračuna proporcije zamene i dan sprovođenja statusne
promene
Član 82
Proporcija zamene investicionih jedinica u fondu prenosiocu za investicione
jedinice u fondu preuzimaocu obračunava se na dan sprovođenja statusne promene na osnovu
neto vrednosti imovine UCITS fondova koji učestvuju u statusnoj promeni, obračunate na način
predviđen odredbama člana 47. Zakona i ovog pravilnika.
Dan sprovođenja statusne promene je dan određen u nacrtu ugovora o statusnoj
promeni kao predviđeni datum sprovođenja statusne promene, na koji se sprovodi prenos imovine
i obaveza fonda prenosioca na fond preuzimaoca, kao i zamena investicionih jedinica u fondu
prenosiocu za investicione jedinice u fondu preuzimaocu.
Rok za izdavanje investicionih jedinica fonda preuzimaoca je naredni radni
dan od dana sprovođenja statusne promene.
Pravila i uslovi sprovođenja statusnih promena
Član 83
Nakon sprovedene statusne promene, neto vrednost imovine fonda preuzimaoca
mora biti najmanje jednaka iznosu neto vrednosti imovine fonda prenosioca pre sprovođenja
statusne promene, uzimajući u obzir isplate u skladu sa članom 81. ovog pravilnika.
Ukupna vrednost svih investicionih jedinica fonda preuzimaoca jednog lica
nakon sprovedene statusne promene, mora biti najmanje jednaka ukupnoj vrednosti investicionih
jedinica fonda prenosioca tog lica pre sprovođenja statusne promene.
Statusna promena UCITS fonda dozvoljena je ako se nakon njenog sprovođenja
ne oslabljuje ekonomski položaj imalaca investicionih jedinica u fondovima koji učestvuju
u statusnoj promeni.
Zahtev za davanje saglasnosti na pripajanje
Član 84
Društva za upravljanje koja nameravaju da izvrše pripajanje ili spajanje
UCITS fondova dužni su da Komisiji dostave zahtev za davanje saglasnosti na spajanje, odnosno
pripajanje.
Uz zahtev, koji se podnosi na obrascu "
UCITS fond - Spajanje/Pripajanje
",
društvo za upravljanje dostavlja:
1) odluku o spajanju/pripajanju UCITS fondova;
2) nacrt ugovora o spajanju/pripajanju UCITS fondova;
3) prospekt fonda preuzimaoca;
4) mišljenje depozitara o spajanju/pripajanju iz člana 86. ovog pravilnika;
5) tekst obaveštenja imaocima investicionih jedinica o spajanju/pripajanju;
6) dokumentaciju iz člana 4. ovog pravilnika za UCITS fond koji se organizuje,
ukoliko se radi o spajanju;
7) dokaz o uplati naknade Komisiji; i
8) drugu dokumentaciju po zahtevu Komisije.
Komisija u roku od 30 dana od dana prijema urednog zahteva, donosi rešenje
o davanju saglasnosti na spajanje/pripajanje UCITS fondova, ukoliko je sprovođenje spajanja/pripajanja
u interesu članova UVITS fondova.
Komisija donosi rešenje kojim odbija zahtev za davanje dozvole na spajanje/pripajanje
UCITS fondova ukoliko oceni da spajanje, odnosno pripajanje nije u najboljem interesu članova
UCITS fondova koji se spajaju, odnosno pripajaju.
Nacrt ugovora o pripajanju
Član 85
Društva za upravljanje koja upravljaju fondom prenosiocem i fondom preuzimaocem
dužna su da izrade zajednički nacrt ugovora o pripajanju.
Nacrt ugovora o pripajanju mora da sadrži:
1) ime UCITS fondova koji učestvuju u postupku pripajanja, poslovno ime
i sedišta društava za upravljanje koja upravljaju fondom prenosiocem i fondom preuzimaocem;
2) kratak opis razloga za sprovođenje pripajanja i osnove pripajanja;
3) opis predviđenih posledica pripajanja na članove fonda prenosioca i
fonda preuzimaoca;
4) opis načina vrednovanja imovine i obaveza fonda prenosioca i fonda preuzimaoca
na datum obračuna proporcije zamene;
5) opis metodologije koja će se primeniti za obračun proporcije zamene;
6) utvrđivanje predviđenog datuma sprovođenja pripajanja;
7) detaljan opis postupaka u vezi sa prenosom imovine fonda prenosioca
na fond preuzimaoca i u vezi sa zamenom investicionih jedinica u fondu prenosiocu za investicione
jedinice u fondu preuzimaocu.
Osim informacija i dokumentacije iz stava 2. ovog člana u nacrt ugovora
o pripajanju mogu se uneti i dodatne informacije u vezi sa postupkom pripajanja.
Nacrt ugovora o pripajanju potpisuju svi članovi uprave društava za upravljanje
koji upravljaju fondom prenosiocem i fondom preuzimaocem.
Ako u postupku pripajanja učestvuje više fondova prenosilaca, izrađuje
se jedan nacrt ugovora o pripajanju.
Ako isto društvo za upravljanje upravlja i fondom prenosiocem i fondom
preuzimaocem, sam izrađuje nacrt dokumenta o pripajanju.
Mišljenje depozitara o pripajanju
Član 86
Depozitari UCITS fondova koji učestvuju u postupku pripajanja dužni su
da, samostalno i nezavisno jedan od drugog, izrade mišljenje o pripajanju za svaki UCITS
fond za koji obavljaju poslove depozitara, na osnovu nacrta ugovora o pripajanja iz člana
85. ovog pravilnika.
U svom mišljenju depozitar mora izričito navesti jesu li propisani elementi
iz člana 85. stav 2. ovog pravilnika izrađeni u skladu sa odredbama Zakona, ovog pravilnika
i prospektom.
Troškovi povezani sa izradom mišljenja depozitara o pripajanju ne smeju
biti plaćeni iz imovine UCITS fondova koji učestvuju u postupku pripajanja.
Obaveštenje članova fondova o pripajanju
Član 87
Društvo za upravljanje koje upravlja fondom preuzimaocem dužno je da obavesti
sve članove fonda preuzimaoca o svim radnjama i okolnostima pripajanja, kako bi članovi fonda
mogli da procene posledice koje će pripajanje imati na njihove investicione jedinice u fondu
preuzimaocu.
Društvo za upravljanje koje upravlja fondom prenosiocem dužno je da obavesti
sve članove fonda prenosioca o svim radnjama i okolnostima pripajanja, kako bi članovi fonda
mogli da procene posledice koje će pripajanje imati na njihovu imovinu u fondu prenosiocu.
Obaveštenje o pripajanju iz st. 1. i 2. ovog člana sadrži:
1) kratak opis razloga za sprovođenje pripajanja i osnove pripajanja;
2) opis predviđenih posledica pripajanja na članove fonda prenosioca i
fonda preuzimaoca;
3) opis i postupak ostvarivanja svih prava koja pripadaju članovima fonda
prenosioca i fonda preuzimaoca na osnovu odredaba Zakona i ovog pravilnika;
4) predviđeni dan sprovođenja pripajanja;
5) način će se postupati sa ostvarenom dobiti u UCITS fondovima koji učestvuju
u statusnoj promeni;
6) informaciju o tome kako se može dobiti izveštaj nezavisnog revizora
iz člana 89. ovog pravilnika i mišljenje depozitara iz člana 86. ovog pravilnika; i
7) informacije o obustavi trgovanja investicionim jedinicama zbog sprovođenja
pripajanja.
Dodatna sadržina obaveštenja koja se dostavlja članovima fonda preuzimaoca
uključuje i objašnjenje očekivanih značajnijih učinaka pripajanja na portfolio fonda preuzimaoca
i informacije o nameri sprovođenja rebalansa portfolija, pre ili nakon sprovođenja pripajanja.
Dodatna sadržina obaveštenja koje se dostavlja članovima fonda prenosioca
obavezno sadrži:
1) informacije o mogućim razlikama u pravima članova fonda prenosioca,
pre i nakon sprovođenja pripajanja;
2) poređenje razlika ključnih pokazatelja za članove fonda prenosioca i
fonda preuzimaoca u delu u kom ukazuju na različite značajnije rizike;
3) poređenje svih naknada i troškova fonda prenosioca i fonda preuzimaoca;
4) ako fond prenosilac obračunava naknadu koja zavisi od prinosa, objašnjenje
kako će se ona primenjivati do dana pripajanja;
5) ako fond preuzimalac obračunava naknadu koja zavisi od prinosa, objašnjenje
kako će se ona naknadno obračunavati, u cilju obezbeđivanja poštenog postupanja prema onim
članovima koji su prethodno imali investicione jedinice u fondu prenosiocu;
6) informacije o nameri sprovođenja rebalansa portfolija pre pripajanja
od strane društva za upravljanje koje upravlja fondom prenosiocem;
7) ako uslovi predloženog pripajanja uključuju odredbe o novčanoj isplati,
u skladu sa članom 81. ovog pravilnika, obaveštenje koje se dostavlja članovima fonda prenosioca
mora sadržati informacije o takvoj isplati, uključujući i informaciju o tome kako i kada
će članovi fonda prenosioca primiti novčanu isplatu;
8) rok do kog će članovi fonda prenosioca imati mogućnost da podnose zahteve
za izdavanje i otkup investicionih jedinica fonda prenosioca; i
9) rok do kog će imaoci investicionih jedinica u fondu prenosiocu, koji
ne koriste svoja prava u skladu sa članom 91. ovog pravilnika, imati mogućnost da ostvare
svoja prava kao imaoci investicionih jedinica fonda preuzimaoca.
Društva za upravljanje koja upravljaju fondom prenosiocem i fondom preuzimaocem
dostavljaju obaveštenje o pripajanju iz st. 1. i 2. ovog člana svojim članovima najmanje
60 dana pre statusne promene.
Obaveštenja iz st. 1. i 2. ovog člana dostavljaju se članovima UCITS fondova
u skladu sa članom 88. ovog pravilnika.
Između datuma kad se obaveštenja iz st. 1. i 2. ovog člana dostave članovima
UCITS fondova i datuma pripajanja, obaveštenje o pripajanju mora se dostaviti svakom licu
koje stiče investicione jedinice ili fonda prenosioca ili fonda preuzimaoca ili zatraži primerke
prospekta bilo kog UCITS fonda koji učestvuje u pripajanju.
Način dostavljanja odluke o pripajanju
Član 88
Obaveštenja iz člana 87. ovog pravilnika dostavljaju se članovima UCITS
fondova u pisanom obliku ili na drugom odgovarajućem trajnom nosaču podataka.
Kada se obaveštenja dostavljaju svim ili nekim članovima UCITS fonda putem
elektronske pošte, moraju biti ispunjeni sledeći uslovi:
1) član fonda je odabrao takav način prijema informacija;
2) ako je društvu za upravljanje dostavio adresu za prijem elektronske
pošte.
Revizija pripajanja
Član 89
Pre dana obračuna proporcije zamene i dana sprovođenja statusne promene,
pripajanje revidira revizor iz društva za reviziju koje je, uz saglasnost depozitara fonda
prenosioca, imenovalo društvo za upravljanje koje upravlja fondom prenosiocem.
Na osnovu revizije iz stava 1. ovog člana, revizor je dužan da izradi revizorski
izveštaj o pripajanju koji sadrži nalaz revizora o:
1) tome da li se predloženim pripajanjem poštuje načelo nepromenjivosti
ekonomskog položaja imalaca investicionih jedinica iz člana 83. ovog pravilnika;
2) kriterijumima prihvaćenim za vrednovanje iz člana 85. stav 2. tačka
4) ovog pravilnika;
3) ispravnosti obračuna mogućih novčanih isplata iz člana 81. ovog pravilnika;
4) primerenosti metodologije obračuna procenta zamene iz člana 85. stav
2. tačka 5) ovog pravilnika i tačnosti stvarne proporcije zamene utvrđene na dan obračuna
te proporcije.
Revizor svoj revizorski izveštaj o pripajanju podnosi upravama društava
za upravljanje koja upravljaju fondom prenosiocem i fondom preuzimaocem, a zatim ga društvo
za upravljanje koje upravlja fondom preuzimaocem u roku od tri radna dana dostavlja Komisiji.
Ako u postupku pripajanja učestvuje više fondova prenosilaca, revizor sprovodi
reviziju pripajanja svakog fond prenosioca.
Društva za upravljanje koja upravljaju fondovima prenosiocima mogu, u dogovoru
sa depozitarima tih UCITS fondova, odrediti da reviziju pripajanja sprovede isti revizor
koji izrađuje jedinstveni izveštaj o pripajanju u kom se zasebno obrađuje svaki fond prenosilac.
U slučaju iz stava 5. ovog člana se u izveštaju za svaki fond prenosilac
navode elementi iz stava 2. ovog člana.
Na odgovornost za štetu revizora koji izrađuje izveštaj iz stava 2. ovog
člana shodno se primenjuju odredbe propisa kojim se uređuje revizija.
Troškovi revizije ne mogu biti plaćeni iz imovine UCITS fondova koji učestvuju
u postupku pripajanja.
Pristup podacima o pripajanju
Član 90
Članovi fonda prenosioca i fonda preuzimaoca od društava za upravljanje
koja upravljaju tim UCITS fondovima mogu zahtevati kopiju izveštaja revizora o pripajanju.
Društvo za upravljanje je dužno da članu fonda besplatno učini dostupnom
kopiju izveštaja revizora o pripajanju, najkasnije sledećeg radnog dana od dana prijema pisanog
zahteva.
Kopija izveštaja o pripajanju se članu fonda može dostaviti i u elektronskom
obliku.
Pravo na otkup investicionih jedinica
Član 91
Član fonda prenosioca može od društva za upravljanje da zahteva:
1) da fond prenosilac otkupi njegove investicione jedinice, pri čemu nije
dužan da plati izlaznu naknadu;
2) da društvo za upravljanje koje upravlja fondom prenosiocem zameni njegove
investicione jedinice u fondu prenosiocu za investicione jedinice drugog UCITS fonda slične
strategije upravljanja rizicima kojim upravlja to društvo za upravljanje ili neko drugo društvo
za upravljanje sa kojim je to društvo za upravljanje povezano zajedničkom upravom ili kontrolom
ili direktnim ili indirektnim učešćem u kapitalu. U tom slučaju ne naplaćuju se izlazna i
ulazna naknada.
Član fonda preuzimaoca može od društva za upravljanje zahtevati:
1) da fond preuzimalac otkupi njegove investicione jedinice, pri čemu imalac
investicionih jedinica nije dužan da plati izlaznu naknadu;
2) da društvo za upravljanje koje upravlja fondom preuzimaocem zameni njegove
investicione jedinice u fondu preuzimaocu za investicione jedinice drugog UCITS fonda slične
strategije upravljanja rizicima kojim upravlja to društvo za upravljanje ili neko drugo društvo
za upravljanje sa kojim je to društvo za upravljanje povezano zajedničkom upravom ili kontrolom
ili direktnim ili indirektnim učešćem u kapitalu. U tom slučaju ne naplaćuju se izlazna i
ulazna naknada.
Članovi UCITS fondova imaju pravo na otkup pod uslovima iz st. 1. i 2.
ovog člana od dana prijema obaveštenja iz člana 87. st. 1. i 2. ovog pravilnika, a to pravo
prestaje zabranom daljeg izdavanja ili otkupa investicionih jedinica u skladu sa članom 92.
stav 1. ovog pravilnika.
Sprovođenje pripajanja
Član 92
Pet radnih dana pre dana obračuna proporcije zamene zabranjeno je svako
dalje izdavanje ili otkup investicionih jedinica u fondu prenosiocu i fondu preuzimaocu.
Zabrana iz stava 1. ovog člana traje do dana sprovođenja pripajanja, uključujući
i taj dan, ali ne duže od 15 dana.
Društva za upravljanje koja upravljaju fondom prenosiocem i fondom preuzimaocem
moraju, prema stanju na dan obračuna proporcije zamene i prema metodologiji opisanoj u nacrtu
ugovora o pripajanju, odrediti proporciju zamene prema kojoj će se sprovesti zamena investicionih
jedinica u fondu prenosiocu za investicione jedinice u fondu preuzimaocu, uz moguće novčane
isplate.
Društva za upravljanje koja upravljaju fondom prenosiocem i fondom preuzimaocem
dužna su da na dan sprovođenja pripajanja sprovedu celokupni prenos imovine i obaveza u vezi
sa svakim UCITS fondom koji učestvuje u postupku pripajanja predviđen nacrtom ugovora o pripajanju.
Društva za upravljanje koja upravljaju fondom prenosiocem i fondom preuzimaocem
dužna su da na dan sprovođenja pripajanja članovima fonda prenosioca zamene investicione
jedinice u fondu prenosiocu za investicione jedinice u fondu preuzimaocu, u skladu sa proporcijom
zamene iz stava 3. ovog člana.
Društva za upravljanje koja upravljaju fondom prenosiocem i fondom preuzimaocem
ne mogu sprovoditi prenos imovine i obaveza i zamenu investicionih jedinica u skladu sa odredbama
ovog člana, ako revizor prethodno nije izdao pozitivno mišljenje o pripajanju.
Kao posledica sprovođenja pripajanja, ograničenja ulaganja imovine fonda
preuzimaoca koja su propisana Zakonom i prospektom fonda preuzimaoca, mogu biti prekoračena
u prvih 60 dana od dana sprovođenja statusne promene.
Obaveštavanje Komisije i depozitara
Član 93
Društvo za upravljanje koje upravlja fondom preuzimaocem dužno je da naredni
radni dan nakon sprovođenja statusne promene o tome obavesti Komisiju i depozitara fonda
preuzimaoca.
Objavljivanje informacija o sprovođenju pripajanja
Član 94
Društvo za upravljanje koje upravlja fondom preuzimaocem dužno je da narednog
radnog dana nakon sprovedenog pripajanja na svojoj internet stranici objavi informaciju o
sprovedenom pripajanju.
Troškovi pripajanja
Član 95
Sve troškove koji nastanu u vezi sa sprovođenjem pripajanja snose društva
za upravljanje koja upravljaju fondom prenosiocem i fondom preuzimaocem.
Odgovornost za štetu društva za upravljanje i članova njegove
uprave
Član 96
Društva za upravljanje koja upravljaju fondom prenosiocem i fondom preuzimaocem
i članovi njihove uprave odgovorni su za štetu koja zbog sprovođenja pripajanja nastane članovima
tih UCITS fondova, osim ako dokažu da su u postupku pripajanja postupali sa pažnjom dobrog
stručnjaka.
Spajanje
Član 97
Na postupak spajanja UCITS fondova shodno se primenjuju odredbe ovog pravilnika
koje uređuju postupak pripajanja UCITS fondova.
Organizovanje fonda preuzimaoca spajanjem
Član 98
U postupku organizovanja fonda preuzimaoca spajanjem primenjuju se odredbe
čl. 38-40. Zakona.
XI RASPUŠTANJE UCITS FONDA
Član 99
U skladu sa članom 72. stav 2. Zakona raspuštanje UCITS fonda sprovodi
se u slučajevima predviđenim Zakonom i prospektom.
Raspuštanje UCITS fonda sprovode:
1) društvo za upravljanje koje upravlja UCITS fondom koji se raspušta,
osim ako se nad njim sprovodi stečajni postupak ili mu je Komisija oduzela dozvolu za rad;
2) depozitar UCITS fonda, u slučaju kada društvo za upravljanje nije u
mogućnosti da sprovede raspuštanje iz razloga navedenih u tački 1. ovog stava;
3) lice koje je imenovala Komisija, kada lica navedena pod tač. 1. i 2.
ovog stava zbog oduzimanja dozvola za rad, odnosno zbog toga što se nad njima sprovodi stečajni
postupak, nisu u mogućnosti da sprovedu raspuštanje.
Odmah nakon nastupanja razloga za raspuštanje UCITS fonda lice iz stava
2. ovog člana (u daljem tekstu: likvidator) bez odlaganja donosi u pisanom obliku odluku
o raspuštanju UCITS fonda, i o tome obaveštava Komisiju i depozitara najkasnije sledećeg
radnog dana.
Ukoliko UCITS fond nema imovinu i članove u periodu dužem od 30 dana, društvo
za upravljanje je dužno da bez odlaganja donese odluku o raspuštanju UCITS fonda iz stava
3. ovog člana, kojom se postupak raspuštanja istovremeno pokreće i završava.
U slučaju iz stava 1. tačka 3) ovog člana Komisija može imenovati fizičko
ili pravno lice, pri čemu fizičko lice mora da ispunjava uslove za obavljanje funkcije člana
uprave društva za upravljanje propisane Zakonom i pravilnikom kojim se uređuje obavljanje
delatnosti društava za upravljanje, a ukoliko je Komisija imenovala pravno lice ono mora
imati na rukovodećoj poziciji lice koje ispunjava uslove za obavljanje funkcije člana uprave
društva za upravljanje propisane Zakonom i pravilnikom kojim se uređuje obavljanje delatnosti
društava za upravljanje.
Obaveštavanje članova UCITS fonda i Komisije o raspuštanju
Član 100
Likvidator je dužan da u roku od tri radna dana od donošenja odluke o raspuštanju
UCITS fonda, odnosno od dana imenovanja likvidatora iz člana 99. stav 2. tačka 3) ovog pravilnika
svakom članu UCITS fonda dostavi obaveštenje o pokretanju postupka raspuštanja UCITS fonda
i da isto objavi na svojoj internet stranici, osim ako raspuštanje sprovodi lice iz člana
99. stav 2. tačka 3) ovog pravilnika i u tom slučaju se obaveštenje o pokretanju postupka
raspuštanja UCITS fonda objavljuje na internet stranici Komisije i na internet stranici tog
lica, ako je ima.
Obaveštenje iz stava 1. ovog člana mora da sadrži:
1) naziv i sedište, odnosno ime i prezime i adresu prebivališta likvidatora;
2) naziv UCITS fonda;
3) datum donošenja odluke o raspuštanju;
4) razloge za sprovođenje postupka raspuštanja;
5) kratko obrazloženje postupka raspuštanja, uključujući i predviđeni rok
trajanja i uticaj na članove fonda;
6) navođenje pravnih posledica raspuštanja iz člana 73. Zakona;
7) mesto, vreme i način na koji se mogu pribaviti dodatne informacije o
postupku raspuštanja.
Izveštavanje Komisije o toku raspuštanja
Član 101
Likvidator je dužan da u roku od 30 dana od dana donošenja odluke o raspuštanju,
odnosno od dana svog imenovanja od strane Komisije u skladu sa članom 99. stav 2. tačka 3)
ovog pravilnika dostavi pisanim putem Komisiji i depozitaru plan raspuštanja i izveštaj o
stanju imovine i obaveza UCITS fonda na dan koji je prethodio donošenju odluke o raspuštanju
UCITS fonda.
Likvidator je dužan da u roku od 60 dana od dana donošenja odluke o raspuštanju
UCITS fonda, odnosno od dana njegovog imenovanja, Komisiji dostavi revidirane godišnje finansijske
izveštaje i druge izveštaje koje je dužan da dostavlja Komisiji u skladu sa Zakonom, sa stanjem
na dan koji prethodi danu donošenja odluke o raspuštanju UCITS fonda.
Likvidator je dužan da na mesečnom nivou, a najkasnije do petog radnog
dana u mesecu za prethodni mesec dostavi pisanim putem Komisiji izveštaj o toku postupka
raspuštanja i sprovedenim radnjama u vezi sa postupkom raspuštanja, a u skladu sa planom
raspuštanja.
Likvidator je dužan da u roku od 15 dana od dana namirenja svih obaveza
UCITS fonda i isplate preostale imovine članovima fonda sačini i dostavi Komisiji završni
izveštaj i izveštaj o sprovedenom raspuštanju.
Izuzetno, u slučaju sprovođenja postupka raspuštanja u skladu sa članom
99. stav 4. ovog pravilnika, likvidator je dužan da u roku od 30 dana od dana donošenja odluke
o raspuštanju sačini i dostavi Komisiji i depozitaru izveštaj o stanju imovine i obaveza
na dan koji prethodi danu donošenja odluke o raspuštanju.
Nakon okončanja postupka raspuštanja, likvidator je dužan da čuva svu poslovnu
dokumentaciju u skladu sa računovodstvenim propisima.
Rok za sprovođenje raspuštanja UCITS fonda
Član 102
Rok za sprovođenje postupka raspuštanja UCITS fonda je šest meseci od dana
donošenja odluke o raspuštanju.
Likvidator je dužan da u planu raspuštanja navede rok u kom će se okončati
postupak raspuštanja.
Rok iz stava 1. ovog člana može se produžiti najviše za 6 meseci, ako likvidator
oceni da je produženje roka u interesu članova fonda, ili ukoliko iz objektivnih razloga
nije moguće okončati postupak raspuštanja u tom roku.
U slučaju iz stava 3. ovog člana, likvidator je dužan da obrazloži produženje
roka za sprovođenje postupka raspuštanja, kao i da donese izmenjen i dopunjen plan raspuštanja
koji Komisiji dostavlja pre isteka roka iz stava 1. ovog člana.
Ukoliko ni produženi rok iz stava 3. ovog člana nije dovoljan da se zaštite
interesi članova fonda, odnosno ukoliko iz objektivnih razloga ni u produženom roku nije
moguće okončati postupak raspuštanja, likvidator može na način propisan st. 3. i 4. ovog
člana produžiti rok za sprovođenje postupka raspuštanja za dodatnih šest meseci, odnosno
dokle god postoje objektivni razlozi zbog kojih okončanje postupka raspuštanja nije moguće.
Unovčavanje imovine UCITS fonda i isplata članovima fonda
Član 103
U postupku raspuštanja UCITS fonda likvidator unovčava imovinu UCITS fonda
njenom prodajom.
Likvidator je dužan da u postupku sprovođenja raspuštanja, postupa u najboljem
interesu članova fonda i da vodi računa da se raspuštanje sprovede u razumnom roku, pri čemu
se prvo imovina UCITS fonda unovčava prodajom imovine, nakon čega se izmiruju obaveze UCITS
fonda dospele do dana donošenja odluke o raspuštanju, uključujući zahteve za otkup investicionih
jedinica u UCITS fondu koji su podneti do dana donošenja odluke o raspuštanju, nakon čega
se podmiruju sve druge obaveze UCITS fonda koje nisu dospele do dana donošenja odluke o raspuštanju,
a proizlaze iz transakcija povezanih uz upravljanje imovinom.
Izuzetno od stava 1. ovog člana, u postupku raspuštanja glavnog UCITS fonda
ne mora se unovčiti celokupna imovina, već se deo imovine glavnog UCITS fonda može raspodeliti
prenosom imovine pratećem UCITS fondu, kada društvo za upravljanje pratećim UCITS fondom
tako odluči i kada je to predviđeno ugovorom između društva za upravljanje pratećim UCITS
fondom i društva za upravljanje glavnim UCITS fondom, internim pravilima poslovanja ili odlukom
o raspuštanju.
Likvidator počinje sa unovčavanjem imovine UCITS fonda nakon što Komisiji
dostavi plan raspuštanja i izveštaj o stanju imovine i obaveza UCITS fonda.
Izuzetno od stava 1. ovog člana, likvidator može delove imovine UCITS fonda
kao što su depoziti, finansijski instrumenti, kratkoročne i dugoročne hartije od vrednosti
unovčiti i na drugi odgovarajući način koji ne uključuje prodaju (npr. dospeće), vodeći se
pri tome prvenstveno interesima članova fonda i rokom predviđenim za raspuštanje.
Likvidator može u ime i za račun UCITS fonda zaključivati samo one pravne
poslove koji su potrebni za zaštitu imovine UCITS fonda, njeno unovčavanje i namirenje obaveza
UCITS fonda.
Likvidator može zastupati UCITS fond u pravnim poslovima u vezi sa imovinom
UCITS fonda, ali samo u cilju zaštite imovine UCITS fonda, odnosno interesa članova fonda.
Nakon što su namirene obaveze UCITS fonda iz stava 2. ovog člana, likvidator
sastavlja predlog raspodele preostale neto vrednosti imovine UCITS fonda članovima fonda
srazmerno njihovim investicionim jedinicama.
Ukoliko je unovčen samo deo imovine UCITS fonda, a namirene su obaveze
UCITS fonda u skladu sa stavom 2. ovog člana, likvidator može sastaviti predlog raspodele
samo za deo unovčene imovine UCITS fonda članovima fonda, srazmerno njihovim investicionim
jedinicama, ukoliko je to u njihovom interesu.
Ukoliko se usled zastoja u postupku unovčenja imovine UCITS fonda vrše
isplate članovima fonda srazmerno njihovim investicionim jedinicama u UCITS fondu u više
navrata, likvidator je dužan da prilikom svake isplate članovima fonda obavesti članove o
imovini čije se unovčenje čeka, kao i razlozima usled kojih unovčenje imovine nije izvršeno
i ukoliko je moguće o roku u kom se očekuje unovčenje imovine.
Obaveštenje iz stava 9. ovog člana dostavlja se članovima fonda u pisanoj
formi, ili putem drugog odgovarajućeg trajnog nosača podataka.
Ukoliko nije moguće sprovesti postupak raspuštanja, odnosno ukoliko nije
moguće unovčiti imovinu UCITS fonda i isplatiti članovima fonda srazmerni deo neto vrednosti
imovine UCITS fonda ni u produženom roku iz člana 102. st. 3. i 5. ovog pravilnika, likvidator
može u cilju okončanja postupka raspuštanja preostalu imovinu UCITS fonda preneti na članove
fonda, srazmerno njihovim investicionim jedinicama, ukoliko se nijedan član fonda tome ne
protivi.
Prospektom se može propisati i drugačiji način raspodele imovine UCITS
fonda od načina predviđenog stavom 11. ovog člana, pod uslovom da se svi članovi fonda saglase
sa takvom raspodelom.
Prilikom svake isplate dela preostale neto vrednosti imovine UCITS fonda,
članovima fonda moraju da budu stavljeni na raspolaganje izveštaji iz kojih se vidi stanje
imovine i obaveza UCITS fonda u postupku raspuštanja.
Član 104
Nakon okončanja postupka raspuštanja UCITS fonda i izvršenja obaveza iz
člana 101. st. 4. i 5. ovog pravilnika, okončanje postupka raspuštanja i brisanje UCITS fonda
se upisuje u Registar društava za upravljanje i Registar UCITS fondova.
Troškovi raspuštanja
Član 105
Od dana donošenja odluke o raspuštanju ne mogu se naplaćivati nikakve naknade
niti troškovi od UCITS fonda, osim naknada depozitara i troškova vezanih za postupak raspuštanja.
Troškovi vezani za postupak raspuštanja UCITS fonda uključuju troškove
unovčenja imovine UCITS fonda, namirenje obaveza UCITS fonda i eventualne raspodele imovine
članovima fonda, troškove obaveštavanja članova fonda iz člana 100. i člana 103. stav 9.
ovog pravilnika, troškove revizije tokom postupka raspuštanja, naknadu likvidatora i sve
druge neophodne troškove u postupku raspuštanja, odnosno troškove za koje likvidator proceni
da su u interesu članova fonda.
U slučaju iz člana 99. stav 2. tačka 3) ovog pravilnika, naknadu likvidatora
određuje Komisija, dok u svim drugim slučajevima iznos primerene naknade određuje likvidator
uz prethodnu saglasnost Komisije.
Troškovi koji proisteknu ili su u vezi sa postupkom raspuštanja UCITS fonda
i naknada likvidatora isplaćuju se iz imovine UCITS fonda nakon namirenja obaveza dospelih
pre dana donošenja odluke o raspuštanju, a pre namirenja ostalih obaveza UCITS fonda i raspodele
imovine članovima UCITS fonda.
XII GLAVNI I PRATEĆI UCITS FOND
Sadržaj ugovora o razmeni informacija između društava za
upravljanje glavnog i pratećeg UCITS fonda
Član 106
Društva za upravljanje glavnim i pratećim UCITS fondom dužna su da zaključe
ugovor o razmeni svih informacija i dokumentacije koja je potrebna da bi prateći UCITS fond
i društvo koje njim upravlja ispunjavali zahteve i obaveze predviđene Zakonom i ovim pravilnikom.
Ugovor iz stava 1. ovog člana obavezno sadrži:
1) informacije o načinu i rokovima u kojima društvo za upravljanje glavnim
UCITS fondom dostavlja društvu za upravljanje pratećim UCITS fondom svoja pravila, prospekt
i ključne informacije, kao i sve njihove izmene i dopune;
2) informacije o načinu i rokovima u kojima društvo za upravljanje glavnim
UCITS fondom obaveštava društvo za upravljanje pratećim UCITS fondom o delegiranju poslova
upravljanja imovinom ili upravljanja rizicima;
3) kada je to primenjivo, informacije o načinu i rokovima u kojima društvo
za upravljanje glavnim UCITS fondom dostavlja društvu za upravljanje pratećim UCITS fondom
internu dokumentaciju kojom su opisani poslovni procesi kao što su sistem upravljanja rizicima
i izveštaji o praćenju usklađenosti sa relevantnim propisima;
4) informacije o načinu i rokovima u kojima društvo za upravljanje glavnim
UCITS fondom obaveštava društvo za upravljanje pratećim UCITS fondom o kršenju zakona i/ili
pravila glavnog UCITS fonda, kao i ugovora iz stava 1. ovog člana, od strane društva za upravljanje
glavnim UCITS fondom;
5) u slučaju da prateći UCITS fond koristi izvedene finansijske instrumente,
informacije o načinu i rokovima u kojima društvo za upravljanje glavnim UCITS fondom obaveštava
društvo za upravljanje pratećim UCITS fondom o svojoj stvarnoj izloženosti prema izvedenim
finansijskim instrumentima, kako bi omogućio pratećem UCITS fondu da obračunava svoju ukupnu
izloženost;
6) obavezu društva za upravljanje glavnim UCITS fondom da obaveštava društvo
za upravljanje pratećim UCITS fondom o svim ugovorima o razmeni informacija koje je zaključilo
s trećim licima i, kada je to primenjivo, način i rokove u kojima navedene ugovore dostavlja
društvu za upravljanje pratećim UCITS fondom;
7) naknade i troškove koje će snositi prateći UCITS fond kao i podatke
o mogućem snižavanju ili povraćaju naknada ili troškova od strane glavnog UCITS fonda;
8) kada je to primenjivo, uslove u skladu sa kojim se može sprovesti početni
ili naknadni prenos imovine pratećeg UCITS fonda na glavni UCITS fond;
9) mere koje su društva za upravljanje koja upravljaju glavnim i pratećim
UCITS fondovima dužna da preduzimaju radi usklađivanja vremena za obračun i objavljivanje
neto vrednosti imovine i cene investicionih jedinica u glavnom i pratećem UCITS fondu, u
cilju sprečavanja mogućih zloupotreba koje bi mogle nastati zbog vremenske neusklađenosti
tog dana i vremena;
10) pojedinosti oko izvršenja zahteva za izdavanje i otkup investicionih
jedinica, uključujući, kada je to primenjivo, i uloge trećih lica;
11) mere koje je potrebno preduzeti ako je jedan od UCITS fondova ili su
oba UCITS fonda uvršteni ili se njihovim investicionim jedinicama trguje na sekundarnom tržištu;
12) kada je to primenjivo, ostale mere koje je potrebno preduzeti za usklađivanje
vremena za obračun i objavljivanje neto vrednosti imovine, kako bi se sprečile moguće zloupotrebe
razlika u njihovim cenama investicionih jedinica;
13) kada su investicione jedinice pratećeg i glavnog UCITS fonda denominovani
u različitim valutama, kurs po kom će se računati zahtevi društva za upravljanje koje upravlja
pratećim UCITS fondom za izdavanje i otkup investicionih jedinica;
14) specifičnosti i rokove plaćanja pri izdavanju i otkupu investicionih
jedinica glavnog UCITS fonda, kada je to dogovoreno između ugovornih strana, uslove po kojima
glavni UCITS fond može izvršiti zahteve za isplatu prenosom imovine na prateći UCITS fond,
posebno u slučajevima raspuštanja ili statusne promene glavnog UCITS fonda;
15) postupke koji obezbeđuju da se sa zahtevima i primedbama članova fonda
primereno postupa;
16) kada pravila i/ili prospekt glavnog UCITS fonda daju određena prava
ili ovlašćenja investitorima, a društvo za upravljanje glavnim UCITS fondom odluči da ograniči
ili uskrati sva ili neka od tih prava i ovlašćenja pratećem UCITS fondu, način i uslove pod
kojima se takva odluka donosi;
17) informacije o načinu i rokovima obaveštavanja o privremenoj obustavi
i nastavku otkupa ili izdavanja investicionih jedinica glavnog odnosno pratećeg UCITS fonda;
18) mere koje će se preduzimaju sa ciljem obaveštavanja i otklanjanja uočenih
nepravilnosti prilikom vrednovanja imovine glavnog UCITS fonda;
19) kada prateći i glavni UCITS fond imaju iste poslovne godine, informacije
o usklađenosti izrade njihovih periodičkih izveštaja;
20) kad prateći i glavni UCITS fond imaju različite poslovne godine, uslove
koji omogućuju društvu za upravljanje pratećim UCITS fondom da dobije sve potrebne informacije
od društva za upravljanje glavnim UCITS fondom kako bi moglo blagovremeno da izradi svoje
periodične izveštaje i koji obezbeđuju da revizor glavnog UCITS fonda izradi dodatni izveštaj
sa istim datumom za koji se sastavlja revizorski izveštaj pratećeg UCITS fonda;
21) informacije o načinu i rokovima u kojima društvo za upravljanje glavnim
UCITS fondom obaveštava društvo za upravljanje pratećim UCITS fondom o predloženim i sprovedenim
izmenama i/ili dopunama pravila UCITS fonda, prospekta i ključnih informacija, ako se te
informacije razlikuju od dogovorenih uslova za obaveštavanje investitora koji su propisani
pravilima ili prospektom glavnog UCITS fonda;
22) informacije o načinu i rokovima u kojima društvo za upravljanje glavnim
UCITS fondom obaveštava društvo za upravljanje pratećim UCITS fondom o planiranom ili predloženom
raspuštanju ili statusnoj promeni glavnog UCITS fonda;
23) informacije o načinu i rokovima u kojima društvo za upravljanje pratećim,
odnosno društvo za upravljanje glavnim UCITS fondom, obaveštava drugo društvo da su prestali
ili da će prestati da postoje uslovi prema kojima se fond smatra pratećim, odnosno glavnim
UCITS fondom;
24) informacije o načinu i rokovima u kojima društvo za upravljanje pratećim,
odnosno društvo za upravljanje glavnim UCITS fondom, obaveštava drugo društvo da UCITS fond
namerava da promeni društvo za upravljanje, depozitara, revizora ili bilo koje treće lice
na koju su delegirani poslovi upravljanja imovinom i upravljanja rizicima;
25) informacije o načinu i rokovima obaveštavanja o drugim promenama utvrđenih
uslova poslovanja za koje se društvo za upravljanje glavnim UCITS fondom obavezalo da će
ih dostaviti;
26) izričitu odredbu, ukoliko su glavni i prateći UCITS fond organizovani
u istoj državi, da je merodavno pravo za tumačenje i primenu ugovora iz stava 1. ovog člana
pravo te države, kao i izričitu odredbu da su obe ugovorne strane saglasne sa isključivom
nadležnošću sudova te države;
27) izričitu odredbu, ukoliko su glavni i prateći UCITS fond organizovani
u različitim državama, da je merodavno pravo za tumačenje i primenu ugovora iz stava 1. ovog
člana pravo države u kojoj je organizovan glavni UCITS fond ili pravo države u kojoj je organizovan
prateći UCITS fond kao i izričitu odredbu da su obe ugovorne strane saglasne sa isključivom
nadležnošću sudova države čiju su materijalno pravnu nadležnost ugovorom utvrdili.
Sadržaj internih pravila poslovanja društva za upravljanje
glavnim i pratećim UCITS fondom
Član 107
Ukoliko isto društvo za upravljanje upravlja i glavnim i pratećim UCITS
fondom, ugovor iz člana 106. ovog pravilnika zamenjuju interna pravila poslovanja koja moraju
obezbediti usklađenost pratećeg i glavnog UCITS fonda sa zahtevima i obavezama određenim
ovim pravilnikom.
Interna pravila poslovanja iz stava 1. ovog člana obavezno sadrže:
1) mere za sprečavanje potencijalnog sukoba interesa između pratećeg i
glavnog UCITS fonda, kao i između pratećeg UCITS fonda i članova glavnog UCITS fonda;
2) naknade i troškove koje će snositi prateći UCITS fond kao i informacije
o mogućim snižavanjima ili povraćajima naknada ili troškova od glavnog UCITS fonda;
3) kada je to primenjivo, uslove u skladu sa kojima se može sprovesti početni
ili naknadni prenos imovine pratećeg UCITS fonda na glavni UCITS fond;
4) mere koje je potrebno preduzeti za usklađivanje vremena za obračun i
objavljivanje neto vrednosti imovine i cene investicione jedinice glavnog i pratećeg UCITS
fonda, kako bi se sprečile moguće zloupotrebe koje bi mogle nastati zbog vremenske neusklađenosti;
5) informacije o izvršenju zahteva za izdavanje i otkup investicionih jedinica,
uključujući, kada je to primenjivo, i uloge trećih lica;
6) mere koje je potrebno preduzeti ako je jedan od fondova ili su oba fonda
uključena na trgovanje na regulisanom tržištu ili se njihovim investicionim jedinicama trguje
na sekundarnom tržištu;
7) kada su investicione jedinice pratećeg i glavnog UCITS fonda denominirani
u različitim valutama, kurs po kom će se izvršavati zahtevi društva za upravljanje pratećeg
UCITS fonda za izdavanje ili otkup investicione jedinice;
8) informacije i rokove pri izdavanju i otkupu investicionih jedinica glavnog
UCITS fonda, uključujući, kad je to dogovoreno između ugovornih strana, uslove po kojima
glavni UCITS fond može izvršiti zahteve za isplatu prenosom imovine na prateći UCITS fond,
posebno u slučajevima raspuštanja ili statusne promene glavnog UCITS fonda;
9) kada pravila i/ili prospekt glavnog UCITS fonda daju određena prava
ili ovlašćenja investitorima, a glavni UCITS fond odluči da ograniči ili se odrekne svih
ili nekih od tih prava i ovlašćenja u odnosu na investitore pratećeg UCITS fonda, izjavu
o uslovima pod kojim se takva odluka donosi;
10) informacije o načinu i rokovima obaveštavanja o privremenoj obustavi
i nastavku otkupa ili izdavanja investicionih jedinica glavnog, odnosno pratećeg UCITS fonda;
11) mere koje će se preduzimati s ciljem obaveštavanja i otklanjanja uočenih
nepravilnosti prilikom vrednovanja imovine glavnog UCITS fonda;
12) kada prateći i glavni UCITS fond imaju iste poslovne godine, informacije
o usklađenosti sastavljanja njihovih periodičnih izveštaja;
13) kada prateći i glavni UCITS fond imaju različite poslovne godine, uslove
koji omogućuju da je revizor glavnog UCITS fonda u mogućnosti da izradi dodatan izveštaj
sa istim datumom za koji se sastavlja revizorski izveštaj pratećeg UCITS fonda pravovremenu
izradu periodičnih izveštaja i koji omogućuju društvu koji upravlja pratećim UCITS fondom
da dobije sve potrebne informacije od društva koje upravlja glavnim UCITS fondom kako bi
mogao blagovremeno da sastavi svoje periodične izveštaje i koji obezbeđuju da je revizor
glavnog UCITS fonda u mogućnosti da izradi dodatni izveštaj sa istim datumom za koji se sastavlja
revizorski izveštaj pratećeg UCITS fonda u skladu sa članom 109. ovog pravilnika.
Sadržaj ugovora o razmeni informacija između depozitara
glavnog i pratećeg UCITS fonda
Član 108
Ako glavni i prateći UCITS fond imaju različite depozitare, njihovi depozitari
su dužni da zaključe ugovor o razmeni svih informacija potrebnih da oba depozitara ispunjavaju
zahteve i obaveze predviđene Zakonom i ovim pravilnikom.
Ugovor iz stava 1. ovog člana obavezno sadrži:
1) definisanje dokumentacije i informacija koje depozitari redovno međusobno
razmenjuju i informacije o tome da li takve dokumente dostavlja jedan depozitar drugom ili
su dostupni na zahtev;
2) informacije o načinu i rokovima u kojima se takve informacije i dokumentacija
razmenjuju između depozitara glavnog i pratećeg UCITS fonda;
3) informacije vezane za usklađivanje poslovanja oba depozitara u operativnim
pitanjima, sa posebnim osvrtom na:
(1) postupak za obračun neto vrednosti imovine svakog UCITS fonda,
uključujući sve primerene mere za sprečavanje zloupotrebe razlika u ceni investicionih jedinica,
(2) obrađivanje naloga pratećeg UCITS fonda za izdavanje ili otkup
investicionih jedinica u glavnom UCITS fondu kao i izvršenje takvih transakcija, uključujući
sve dogovorene uslove za prenos imovine;
4) usklađivanje postupaka pri zaključenju poslovne godine;
5) informacije o kršenju Zakona i pravila poslovanja od strane glavnog
UCITS fonda koje mora dostaviti depozitar glavnog UCITS fonda depozitaru pratećeg UCITS fonda
kao i način i rokove njihove dostave;
6) procedure postupanja sa
ad hoc
zahtevima za pomoć koje jedan
depozitar zatraži od drugog;
7) definisanje o kojim posebnim nepredvidivim događajima se depozitari
moraju međusobno obaveštavati na
ad hoc
osnovi kao i način i rokove obaveštavanja
(npr. u slučajevima više sile);
8) definisanje merodavnog prava.
Ugovor o razmeni informacija između revizora glavnog i pratećeg
UCITS fonda
Član 109
Ako glavni i prateći UCITS fond imaju različite revizore, njihovi revizori
su dužni da zaključe ugovor o razmeni svih informacija potrebnih da oba revizora ispunjavaju
zahteve i obaveze predviđene Zakonom i ovim pravilnikom.
Revizori pratećeg UCITS fonda u svom revizorskom izveštaju:
1) uzimaju u obzir revizorski izveštaj glavnog UCITS fonda; i
2) izveštavaju o mogućim nepravilnostima otkrivenim u revizorskom izveštaju
glavnog UCITS fonda i njihovom uticaju na prateći UCITS fond.
Ako glavni i prateći UCITS fond imaju različite poslovne godine, glavni
UCITS fond je dužan da sastavi izveštaje na isti datum na koji izveštaje sastavlja i prateći
UCITS fond i na osnovu istih računovodstvenih politika koje je pri sastavljanju izveštaja
primenio prateći fond, a revizori glavnog UCITS fonda moraju da izrade dodatni izveštaj za
glavni UCITS fond sa istim datumom za koji se sastavlja revizorski izveštaj pratećeg UCITS
fonda.
Dužnost dostavljanja informacija depozitaru i izveštavanje
o nepravilnostima od strane depozitara glavnog UCITS fonda
Član 110
Društvo za upravljanje pratećim UCITS fondom, dužno je da depozitaru pratećeg
UCITS fonda dostavi sve informacije u vezi sa glavnim UCITS fondom, koje su potrebne za ispunjavanje
zahteva i obaveza depozitara predviđene Zakonom.
Ako depozitar glavnog UCITS fonda pri obavljanju poslova depozitara za
glavni UCITS fond utvrdi kršenje Zakona, pravila i prospekta glavnog UCITS fonda koje bi
moglo da utiče negativno na položaj pratećeg UCITS fonda, o tome je dužan da bez odlaganja
obavesti Komisiju, društvo za upravljanje i depozitara pratećeg UCITS fonda.
Nepravilnosti i nezakonitosti iz stava 2. ovog člana koje mogu imati negativan
uticaj na prateći UCITS fond, između ostalog uključuju:
1) greške u obračunu neto vrednosti imovine glavnog UCITS fonda;
2) greške u transakcijama ili izvršenju pri izdavanju ili otkupu investicionih
jedinica u glavnom UCITS fondu od strane pratećeg UCITS fonda;
3) greške u plaćanju ili kapitalizaciji dobiti iz glavnog UCITS fonda ili
u obračunu mogućeg povezanog poreza po odbitku;
4) povrede ciljeva, politika ili strategija ulaganja glavnog UCITS fonda
navedenih u njegovim pravilima poslovanja ili prospektu;
5) povrede ograničenja ulaganja i zaduživanja navedenih u ovom pravilniku
i pravilima poslovanja ili prospektu glavnog UCITS fonda.
Obaveštavanje i prava članova pratećeg UCITS fonda
Član 111
Društvo za upravljanje pratećim UCITS fondom je dužno da svojim članovima,
na njihov zahtev besplatno dostavi:
1) pravila i prospekt glavnog UCITS fonda;
2) revidirane godišnje izveštaje glavnog UCITS fonda;
3) polugodišnje izveštaje glavnog UCITS fonda; i
4) ugovor između društava za upravljanje glavnog i pratećeg UCITS fonda
iz člana 86. stav 2. Zakona, odnosno interna pravila poslovanja iz člana 86. stav 5. Zakona.
Društvo za upravljanje je dužno da u svim marketinškim materijalima povezanim
sa pratećim UCITS fondom kojim upravlja navede da se radi o pratećem UCITS fondu kao i da
navede naziv jednog ili više glavnih UCITS fondova.
Društvo za upravljanje UCITS fondom koje dobije odobrenje Komisije da ulaže
u glavni UCITS fond, odnosno odobrenje da promeni glavni UCITS fond u koji ulaže, dužno je
da članovima pratećeg UCITS fonda dostavi informacije u skladu sa članom 89. stav 1. Zakona.
Informacije iz stava 1. ovog člana dostavljaju se u pisanom obliku na adresu
imalaca investicionih jedinica pratećeg UCITS fonda koja je prijavljena u Registru investicionih
jedinica, a dostavljanje se smatra izvršenim danom slanja preporučene pošiljke na tu adresu.
Ukoliko je imalac investicione jedinice eksplicitno odobrio društvu za
upravljanje da se dostava pismena vrši elektronskim putem na njegovu adresu za prijem elektronske
pošte, informacija iz stava 1. ovog člana dostavlja se elektronskim putem na adresu elektronske
pošte koju mu je član fonda dostavio, a dostavljanje se smatra izvršenim danom slanja elektronske
pošte.
Ukoliko je imalac investicione jedinice eksplicitno odabrao obaveštavanje
preko internet stranice društva za upravljanje, društvo za upravljanje može da izvrši obaveštavanje
na ovaj način pod uslovom da:
1) je član fonda putem elektronske pošte obavešten o adresi internet stranice
društva za upravljanje, i mestu na internet stranici gde se traženim podacima može pristupiti;
2) su podaci neprekidno dostupni i da se redovno ažuriraju; i
3) član fonda traženim podacima pristupa putem dodeljenog korisničkog imena
i lozinke.
Raspuštanje glavnog UCITS fonda
Član 112
Po donošenju odluke o raspuštanju glavnog UCITS fonda društvo za upravljanje
koje upravlja pratećim UCITS fondom mora započeti raspuštanje pratećeg UCITS fonda, pri čemu
je o nameravanom raspuštanju dužno da bez odlaganja obavesti članove pratećeg UCITS fonda.
Stav 1. ovog člana ne primenjuje se ako Komisija društvu za upravljanje
koje upravlja pratećim UCITS fondom da odobrenje za:
1) ulaganje najmanje 85% imovine pratećeg UCITS fonda u investicione jedinice
drugog glavnog UCITS fonda; ili
2) izmenu prospekta UCITS fonda, kako bi se omogućilo pretvaranje pratećeg
UCITS fonda u UCITS fond koji nije prateći UCITS fond.
Društvo za upravljanje pratećim UCITS fondom dužno je obaveštenje o nameravanom
raspuštanju pratećeg UCITS fonda, odnosno zahtev za davanje odobrenja iz stava 2. ovog člana
dostavi Komisiji u roku od dva meseca od dana kada je primilo obaveštenje o nameravanom raspuštanju
glavnog UCITS fonda.
Ako je obaveštenje o raspuštanju glavnog UCITS fonda društvo za upravljanje
pratećim UCITS fondom primilo više od pet meseci od početka raspuštanja glavnog UCITS fonda,
društvo za upravljanje pratećim UCITS fondom dužno je da predmetni zahtev, odnosno obaveštenje
Komisiji dostavi najkasnije tri meseca pre početka raspuštanja glavnog UCITS fonda.
Član 113
U slučaju iz člana 112. stav 2. tačka 1. ovog pravilnika društvo za upravljanje
pratećim UCITS fondom, uz zahtev za davanje odobrenja za promenu glavnog UCITS fonda, Komisiji
dostavlja dokumentaciju iz člana 85. st. 2. i 6. Zakona.
Izdavanjem odobrenja za promenu glavnog UCITS fonda, smatra se da su odobrene
bitne promene prospekta pratećeg UCITS fonda kao i promene obaveznog sadržaja pravila poslovanja
pratećeg UCITS fonda.
Član 114
Komisija će o zahtevima iz člana 112. stav 2. ovog pravilnika odlučiti
u roku od 15 dana od dana prijema urednog zahteva.
Društvo za upravljanje pratećim UCITS fondom dužno je da bez odlaganja
obavesti društvo za upravljanje glavnim UCITS fondom, kada primi odobrenje Komisije iz stava
1. ovog člana.
Nakon što Komisija da odobrenje u skladu sa članom 86. stav 8. tačka 1)
Zakona društvo za upravljanje pratećim UCITS fondom mora bez odlaganja da preduzme odgovarajuće
mere radi usklađivanja sa zahtevima iz člana 86. st. 2, 3, 5. i 6. i člana 89. stav 1. Zakona.
Kad se raspodela sredstava glavnog UCITS fonda vrši pre početka ulaganja
pratećeg UCITS fonda u drugi glavni UCITS fond, na osnovu člana 86. stav 8. tačka 1) Zakona,
odnosno pre početka ulaganja u skladu s novim investicionim ciljevima i politikom na osnovu
člana 86. stav 8. tačka 2) Zakona, Komisija odobrenje iz stava 1. ovog člana izdaje pod sledećim
uslovima:
1) sredstva se raspodeljuju pratećem UCITS fondu:
(1) isplatom u novcu, ili
(2) u obliku delimičnog ili potpunog prenosa imovine, kada tako
društvo za upravljanje pratećim UCITS fondom izabere kao i kad je to predviđeno ugovorom
između društva za upravljanje pratećim i glavnim UCITS fondom odnosno internim pravilima
poslovanja i odlukom o raspuštanju. U ovom slučaju društvo za upravljanje pratećim UCITS
fondom može u svakom trenutku unovčiti bilo koji deo imovine koja mu je preneta.
2) novac koji prateći UCITS fond primi u skladu s ovim stavom može se ponovo
uložiti i pre početka ulaganja pratećeg UCITS fonda u drugi glavni UCITS fond odnosno pre
početka ulaganja u skladu s novim investicionim ciljevima i politikom, isključivo u svrhu
efikasnog upravljanja novcem.
Član 115
Raspuštanje glavnog UCITS fonda ne sme se sprovesti pre isteka roka od
tri meseca od dana kada je društvo za upravljanje glavnim UCITS fondom o nameravanom raspuštanju
obavestilo članove glavnog UCITS fonda, Komisiju i nadležni organ države u kojoj je izdata
dozvola za organizovanje, odnosno osnivanje UCITS fonda.
Statusne promene glavnog UCITS fonda
Član 116
Po donošenju odluke o statusnoj promeni glavnog UCITS fonda društvo za
upravljanje koje upravlja pratećim UCITS fondom mora započeti raspuštanje pratećeg UCITS
fonda, pri čemu je o nameravanom raspuštanju dužno da bez odlaganja obavesti članove pratećeg
UCITS fonda.
Stav 1. ovog člana ne primenjuje se ako Komisija društvu za upravljanje
koje upravlja pratećim UCITS fondom da odobrenje da:
1) prateći UCITS fond nastavi da bude prateći UCITS fond glavnom UCITS
fondu ili drugom UCITS fondu koji nastaje spajanjem ili pripajanjem glavnog UCITS fonda;
2) uloži najmanje 85% imovine pratećeg UCITS fonda u investicione jedinice
drugog glavnog UCITS fonda, koji nije nastao spajanjem ili pripajanjem glavnog UCITS fonda;
ili
3) izmeni prospekt pratećeg UCITS fonda kako bi pretvorio prateći UCITS
fond u UCITS fond koji nije prateći UCITS fond.
Glavni UCITS fond sprovodi statusnu promenu nakon isteka roka od 60 dana
od dana kada je glavni UCITS fond obavestio članove i Komisiju o nameri sprovođenja statusne
promene.
Glavni UCITS fond otkupljuje u roku iz stava 3. ovog člana, na zahtev pratećeg
UCITS fonda, sopstvene investicione jedinice u UCITS fondu bez naplaćivanja izlazne naknade
pratećem UCITS fondu.
Stav 4. ovog člana ne primenjuje se u slučajevima iz stava 2. tačka 1)
ovog člana.
XIII PRELAZNE I ZAVRŠNE ODREDBE
Član 117
Danom stupanja na snagu ovog pravilnika prestaje da važi Pravilnik o investicionim
fondovima ("Službeni glasnik RS", broj 5/15).
Član 118
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".