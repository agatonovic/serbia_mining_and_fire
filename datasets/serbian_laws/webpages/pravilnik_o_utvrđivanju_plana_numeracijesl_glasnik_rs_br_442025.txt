Title: PRAVILNIKO UTVRĐIVANJU PLANA NUMERACIJE
URL: https://www.paragraf.rs/propisi/pravilnik-o-utvrdjivanju-plana-numeracije.html
Extracted: 2025-07-06T23:14:56.773948
================================================================================

Sve informacije o propisu nađite
OVDE
.
Tweet
Prijavite se na
mailing listu
!
﻿
PRAVILNIK
O UTVRĐIVANJU PLANA NUMERACIJE
("Sl. glasnik RS", br. 44/2025)
Član 1
Ovim pravilnikom utvrđuje se Plan numeracije.
Plan numeracije iz stava 1. ovog člana je odštampan uz ovaj pravilnik i čini njegov sastavni deo.
Član 2
Od dana stupanja na snagu ovog pravilnika do 1. jula 2027. godine dužina pretplatničkog geografskog broja može da iznosi pet cifara.
Od dana stupanja na snagu ovog pravilnika do 31. decembra 2026. godine dozvoljava se korišćenje, i to:
1) nacionalnog odredišnog koda 808 za uslugu pretplatne kartice i kratkog koda 1901a za prijavu međunarodnih razgovora;
2) postojećih kratkih SMS kodova koji počinju ciframa "28", "43", "6" i "7";
3) postojećih kratkih SMS kodova koji ne počinju ciframa "8" i "9", a namenjeni su za uslugu sa dodatom vrednošću koja se odnosi na komunalne usluge;
4) postojećih kratkih SMS kodova koji su namenjeni za humanitarnu pomoć, a ne počinju ciframa "30" i "38". Izuzetno i nakon ovog perioda za pojedine postojeće kratke SMS kodove za humanitarnu pomoć može biti dozvoljeno da ne počinju ciframa "30" i "38";
5) postojećih kratkih SMS kodova koji nisu namenjeni za internu upotrebu pružaoca javne mobilne komunikacione usluge, a počinju ciframa "12" i "20";
6) postojećih kratkih SMS kodova koji počinju sa ciframa "11", "17", "18", i "19", osim u slučaju kada njihovu dodelu zahteva lice za iste usluge za koje mu je prethodno dodeljen isti kratki kôd za pozivanje.
Od dana stupanja na snagu ovog pravilnika do 31. decembra 2026. godine neće se dodeljivati kratki SMS kodovi koji su u trenutku stupanja na snagu ovog pravilnika u internoj upotrebi kod pružaoca javne mobilne komunikacione usluge i koje će objaviti Regulatorno telo za elektronske komunikacije i poštanske usluge na svojoj veb prezentaciji.
Član 3
Danom stupanja na snagu ovog pravilnika prestaje da važi Plan numeracije ("Službeni glasnik RS", br. 32/11, 35/12, 64/13, 60/16 i 115/22).
Član 4
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
PLAN NUMERACIJE
1. Opšta odredba
Planom numeracije utvrđuje se namena numeracije, obezbeđuje jednaka dostupnost numeracije za sve elektronske komunikacione usluge, odnosno za sve privredne subjekte koji pružaju te usluge, obezbeđuje dostupnost numeracije pod određenim uslovima za pružanje posebnih usluga od strane lica koje nije operator i/ili nije pružalac elektronske komunikacione usluge, obezbeđuju uslovi za prenosivost broja, uvođenje novih elektronskih komunikacionih usluga, kao i ispunjavanje obaveza koje proizlaze iz odgovarajućih međunarodnih propisa, ugovora i sporazuma.
Struktura brojeva i adresa koji su predmet Plana numeracije određena je u skladu ITU-T preporukama Međunarodne unije za telekomunikacije (ITU), i to: E.164, E.212 i Q.708.
2. Značenje pojedinih pojmova
Pojedini pojmovi upotrebljeni u Planu numeracije imaju sledeće značenje:
1) registrovani operator je privredni subjekt upisan od strane Regulatornog tela za elektronske komunikacije i poštanske usluge (u daljem tekstu: Regulator) u evidenciju privrednih subjekata za pružanje odgovarajuće mreže i/ili usluge, u skladu sa opštim aktom kojim se uređuje način obavljanja delatnosti elektronskih komunikacija po režimu opšteg ovlašćenja;
2) kvalifikovani korisnik numeracije je lice koje nije operator i/ili nije pružalac elektronske komunikacione usluge, a koje je u skladu sa Zakonom o elektronskim komunikacijama ("Službeni glasnik RS", broj 35/23, u daljem tekstu: Zakon) i Planom numeracije dostavilo neophodne podatke, na osnovu kojih je Regulator utvrdio njegovu sposobnost korišćenja tražene numeracije u skladu sa Planom numeracije;
3) javna govorna komunikaciona usluga je javno dostupna elektronska komunikaciona usluga za, direktno ili indirektno, upućivanje i primanje nacionalnih i međunarodnih poziva preko brojeva iz nacionalnog ili međunarodnog plana numeracije;
4) javna mobilna komunikaciona usluga obavezno obuhvata javnu govornu komunikacionu uslugu i pruža se preko mobilnih mreža koje su realizovane u radiofrekvencijskim opsezima za koje se pojedinačna dozvola izdaje po sprovedenom postupku javnog nadmetanja;
5) mobilni operator je registrovani operator koji pruža javnu mobilnu komunikacionu uslugu pretežno preko sopstvene radio-mreže.
3. Struktura brojeva
3.1. Struktura međunarodnog broja
Međunarodni broj sadrži kôd zemlje (CC - Country Code) iza koga sledi nacionalni broj (N(S)N - National (Significant) Number), kao što je prikazano na Slici 1.
Međunarodni broj
Kôd zemlje
CC (Country Code)
Nacionalni broj
N(S)N (National (Significant) Number)
Slika 1. Struktura međunarodnog broja
U skladu sa ITU-T preporukom E.164 dužina međunarodnog broja može iznositi najviše 15 cifara.
Republici Srbiji je dodeljen kôd zemlje "381".
Nacionalni broj, u skladu sa ITU-T preporukom E.164, može da sadrži maksimalno 12 cifara.
Međunarodni prefiks je "00" ili "+" i nije deo međunarodnog broja.
3.2. Struktura nacionalnog broja
Nacionalni broj sadrži nacionalni odredišni kôd (NDC - National Destination Code) iza koga sledi pretplatnički broj (SN - Subscriber Number), kao što je prikazano na Slici 2.
Nacionalni broj National (Significant) Number
Nacionalni odredišni kôd
(National Destination Code)
Pretplatnički broj
(Subscriber Number)
NDC
SN
Slika 2. Struktura nacionalnog broja
Zavisno od primene, nacionalni odredišni kôd može da ima geografsko ili negeografsko značenje i da označava vrstu usluge ili pružaoca usluge.
Nacionalni prefiks je "0" i nije deo nacionalnog broja.
4. Postupak pozivanja broja
Prilikom uspostavljanja međunarodne komunikacione veze (poziva prema inostranstvu) sa teritorije Republike Srbije, potrebno je prvo birati međunarodni prefiks ("00" ili "+"), zatim kôd zemlje u kojoj se završava poziv i na kraju nacionalni broj prema planu numeracije te zemlje.
Nacionalni prefiks ("0") potrebno je birati kod pozivanja negeografskih brojeva i brojeva javne mobilne komunikacione usluge pre nacionalnog odredišnog koda i pretplatničkog broja.
Za poziv sa geografskog broja prema drugom geografskom broju iz istog geografskog područja potrebno je birati samo pretplatnički broj, a u svim ostalim slučajevima za poziv prema geografskom broju potrebno je birati nacionalni prefiks a zatim nacionalni odredišni kôd i pretplatnički broj.
Kratki kodovi biraju se bez korišćenja nacionalnog prefiksa.
5. Struktura nacionalnog broja
5.1. Struktura geografskog nacionalnog broja
Nacionalni odredišni kôd (NDC - National Destination Code), u ovom slučaju, određuje geografsko područje i označava se kao geografski kôd. Posle geografskog kôda sledi pretplatnički broj (SN - Subscriber Number), kao što je prikazano na Slici 2.
Nacionalni geografski odredišni kôd sadrži najviše dve a izuzetno tri cifre i počinje ciframa "1", "2" i "3". Dužina pretplatničkog geografskog broja iznosi šest ili sedam cifara i prva cifra ne može biti "0", "1" i "9".
5.2. Struktura nacionalnog broja za javne mobilne komunikacione usluge
Nacionalni broj za javne mobilne komunikacione usluge ima negeografsko značenje i sastoji se od nacionalnog odredišnog kôda (NDC - National Destination Code) koji određuje pružaoca usluge i od pretplatničkog broja (SN - Subscriber Number), kao što je prikazano na Slici 2.
Nacionalni odredišni kôd za javne mobilne komunikacione usluge sadrži najmanje dve, a najviše tri cifre i počinje ciframa "5" i "6". Dužina pretplatničkog broja za javne mobilne komunikacione usluge iznosi šest ili sedam cifara. Dužina pretplatničkog broja za javne mobilne komunikacione usluge za dvocifreni odredišni kôd, koji počinje cifrom "5", iznosi sedam cifara.
5.3. Struktura nacionalnog broja za negeografske usluge
Nacionalni broj za negeografske usluge se sastoji od nacionalnog odredišnog kôda (NDC - National Destination Code) koji određuje vrstu usluge i od pretplatničkog broja (SN - Subscriber Number), kao što je prikazano na Slici 2.
Nacionalni odredišni kôd za negeografske usluge sadrži najmanje dve, a najviše tri cifre i počinje ciframa "7", "8" i "9".
Brojevi za negeografske usluge koriste se za uslugu:
1) univerzalnog pristupnog broja, uslugu komunikacije između uređaja, nomadsku govornu uslugu i uslugu funkcionalne mreže, tada nacionalni odredišni kôd počinje cifrom "7";
2) besplatnog poziva, tada nacionalni odredišni kôd počinje cifrom "8";
3) sa dodatom vrednošću, tada nacionalni odredišni kôd počinje cifrom "9".
Pretplatnički broj za negeografske usluge za dvocifreni nacionalni odredišni kôd može da sadrži minimalno sedam a maksimalno devet cifara, a za trocifreni nacionalni odredišni kôd može da sadrži minimalno šest a maksimalno osam cifara.
6. Struktura kratkih kodova
6.4. Struktura kratkih kodova za pozivanje
Kratki kodovi su po nameni podeljeni u tri kategorije i to za:
1) hitne službe i službe pomoći;
2) usluge od javnog interesa;
3) komercijalne usluge.
Kratki kodovi sadrže najmanje tri, a najviše pet cifara i počinju cifrom "1". Izuzetak su šestocifreni kratki kodovi iz opsega koji počinje brojem "116" i koji su u Evropskoj uniji definisani kao brojevi za usluge od posebnog socijalnog značaja.
6.5. Struktura kratkih SMS kodova
Kratki SMS kodovi upotrebljavaju se za usluge sa dodatom vrednošću koje obuhvataju plaćanje za usluge i robu, uplatu humanitarne pomoći i interne potrebe pružaoca javne mobilne komunikacione usluge.
Pružaoci javne mobilne komunikacione usluge u obavezi su da obezbede dostupnost kratkih SMS kodova, koje je dodelio Regulator.
Kratki SMS kodovi koji se podudaraju sa kratkim kodovima za pozivanje mogu se dodeliti samo istim korisnicima i za iste usluge. Za to su rezervisani kratki SMS kodovi koji počinju ciframa "11", "18" i "19".
Kratki SMS kodovi namenjeni za humanitarnu pomoć počinju ciframa "30" i "38".
Kratki SMS kodovi koji počinju ciframa "12" i "20" namenjeni su za interno korišćenje kod pružaoca javne mobilne komunikacione usluge i koriste se za njegove sopstvene potrebe, njih ne dodeljuje Regulator i ne moraju da budu dostupni iz ostalih mreža.
Kratki SMS kodovi koji počinju ciframa "1", "2", "3", "4" i "5", ukoliko nije drugačije određeno, namenjeni su za usluge sa dodatom vrednošću.
Kratki SMS kodovi koji počinju ciframa "17", "28", "43", "6" i "7" rezervisani su za buduće upotrebe.
Kratki SMS kodovi koji počinju ciframa "8" i "9" prvenstveno su namenjeni za uslugu sa dodatom vrednošću koja se odnosi na komunalne usluge (parking servis, gradski prevoz, i dr.).
Kratak SMS kôd može imati četiri, pet ili šest cifara.
7. Struktura adresa
7.1. Struktura koda mobilne mreže (MNC)
Kôd mobilne mreže, odnosno MNC kôd (MNC - Mobile Network Code) je deo međunarodne oznake mobilnog pretplatnika IMSI (IMSI - International Mobile Subscriber Identification). Struktura, kriterijumi dodele i upotreba IMSI brojeva određena je ITU-T preporukom E.212 i njenim pripadajućim aneksima.
IMSI broj može imati najviše 15 cifara i sastoji od tri dela, kao što je prikazano na Slici 3, i to:
1) mobilni kôd zemlje (MCC - Mobile Country Code), dužine tri cifre, koji dodeljuje Međunarodna unija za telekomunikacije (ITU). U skladu sa ITU-T preporukom E.212. Republici Srbiji je dodeljen kôd "220";
2) kôd mobilne mreže (MNC - Mobile Network Code), dužine dve cifre, dodeljuje Regulator i može biti od "00" do "99". MNC kôd u kombinaciji sa MCC kodom jednoznačno određuje elektronsku komunikacionu mrežu;
3) identifikacioni broj mobilne stanice (MSIN - Mobile Station Identification Number), dužine najviše deset cifara je u nadležnosti registrovanog operatora koji ima dodeljen MNC kôd. MSIN jednoznačno identifikuje pojedinačnog pretplatnika u okviru elektronske komunikacione mreže.
MCC
(Mobile Country Code)
MNC
(Mobile Network Code)
MSIN
(Mobile Station Identification Number)
tri cifre
dve cifre
najviše deset cifara
Slika 3. Struktura IMSI broja
7.2. Struktura koda međunarodne signalizacione tačke (ISPC)
Kôd međunarodne signalizacione tačke (ISPC - International Signalling Point Code), se koristi za identifikaciju međunarodnih signalizacionih tačaka u međunarodnim signalizacionim mrežama koje rade u skladu sa ITU-T sistemom signalizacije No7. Struktura koda međunarodne signalizacione tačke mora biti u skladu sa formatom međunarodnog koda signalizacionih tačaka koji je određen u ITU-T preporuci Q.708.
Kôd međunarodne signalizacione tačke je dužine 14 bita i podeljen je na tri dela čije su dužine tri, osam i tri bita, kao što je prikazano na Slici 4. Prva dva dela definišu kôd signalizacionog područja u međunarodnoj mreži (SANC - Signalling Area/Network Code), koji dodeljuje Međunarodna unija za telekomunikacije (ITU), a treći deo predstavlja identifikaciju signalizacione tačke.
N M L
K J I H G F E D
C B A
tri bita
osam bita
tri bita
Kôd signalizacionog područja mreže SANC
Identifikacija
signalizacione tačke
Slika 4. Struktura kôda međunarodne signalizacione tačke (ISPC)
Kôd međunarodne signalizacione tačke najčešće se predstavlja u obliku x-y-z, gde:
1) "x" označava dekadnu numeričku vrednost prva tri bita (NML) i može dobiti vrednosti od 0 do 7;
2) "y" predstavlja dekadnu numeričku vrednost sledećih osam bita (KJIHGFED) i može dobiti vrednost od 0 do 255;
3) "z" predstavlja dekadnu numeričku vrednost poslednja tri bita (CBA) i može dobiti numeričku vrednost od 0 do 7.
7.3. Struktura koda nacionalne signalizacione tačke (NSPC)
Kôd nacionalne signalizacione tačke (NSPC - National Signalling Point Code) identifikuje signalizacionu tačku u nacionalnoj signalizacionoj mreži koja radi u skladu sa ITU-T sistemom signalizacije No7. Struktura kôda nacionalne signalizacione tačke je u skladu sa ITU-T preporukom Q.704.
Kôd nacionalne signalizacione tačke je dužine 14 bita, podeljen je na dva dela čije su dužine po sedam bita i predstavlja se u formatu A-B. Prvi deo koda (A) od sedam bita najčešće označava administrativno područje, a drugi deo koda (B) od sedam bita se uobičajeno odnosi na broj signalizacione tačke unutar administrativnog područja.
Pored formata A-B, kôd nacionalne signalizacione tačke može da se predstavi i brojem koji odgovara dekadnoj numeričkoj vrednosti svih 14 bita, odnosno ima numeričku vrednost od 0 do 16 383.
8. Namena i uslovi korišćenja numeracije
8.1. Namena i uslovi za geografski nacionalni broj
Geografski nacionalni broj namenjen je za javne govorne komunikacione usluge koje se pružaju na fiksnoj lokaciji i vezan je za odgovarajuće geografsko područje.
Regulator dodeljuje geografske brojeve registrovanom operatoru javne govorne komunikacione usluge na fiksnoj lokaciji.
Podnosilac zahteva za dodelu geografskih brojeva mora da dokaže sposobnost da pruža javnu govornu uslugu na teritoriji koju pokriva nacionalni odredišni geografski kôd iz zahteva.
Geografski broj može se izuzetno koristiti i na drugim (pametnim) terminalnim uređajima preko aplikacije, u nacionalnim okvirima. Uslov za ovakvo korišćenje je da na lokaciji pripadajućeg geografskog područja postoji odgovarajući priključak na fiksnoj lokaciji, kao i da za korišćenje geografskog broja na drugim uređajima važe isti uslovi u pogledu naplate, pozivanja hitnih službi i službi pomoći, zakonitog presretanja i ostalih regulatornih obaveza.
Regulator, u skladu sa Zakonom, dodeljuje geografske pretplatničke brojeve u blokovima od 1.000, 10.000 i 100.000 uzastopnih brojeva.
8.2. Namena i uslovi za mobilni nacionalni broj
Regulator dodeljuje dvocifrene nacionalne odredišne kodove mobilnim operatorima, dok su trocifreni nacionalni odredišni kodovi pre svega namenjeni virtuelnim mobilnim operatorima (pružaoci usluga preko mobilne mreže koji ne poseduju sopstvenu radio-mrežu za pristup) upisanim od strane Regulatora u evidenciju privrednih subjekata koji pružaju javne komunikacione mreže i/ili usluge, a koji upravljaju nekim od elemenata jezgra mreže i pod svojom kontrolom imaju sisteme za brigu o krajnjim korisnicima, obračun i naplatu, administraciju i tehničku podršku.
Dodelom nacionalnog odredišnog koda Regulator istovremeno dodeljuje i ceo dozvoljeni opseg brojeva koji slede iza tako dodeljenog nacionalnog odredišnog koda.
8.3. Namena i uslovi za negeografski nacionalni broj
Brojevi za uslugu univerzalnog pristupnog broja ("70a") dodeljuju se registrovanom operatoru javne govorne usluge.
Brojevi za uslugu komunikacije između uređaja i uslugu funkcionalne mreže ("72", "78a") dodeljuju se registrovanom operatoru ili kvalifikovanom korisniku numeracije.
Brojevi za nomadsku govornu uslugu ("76") dodeljuju se registrovanom operatoru.
Brojevi za uslugu besplatnog poziva ("800") dodeljuju se registrovanom operatoru javne govorne usluge.
Brojevi čiji nacionalni odredišni kôd počinje cifrom "9" predviđeni su za uslugu sa dodatom vrednošću i dodeljuju se registrovanom operatoru usluge sa dodatom vrednošću.
Regulator, u skladu sa Zakonom, dodeljuje negeografske brojeve u blokovima od 10, 100, 1.000 i 10.000 brojeva.
8.4. Namena i uslovi za kratke kodove za pozivanje
Kratki kodovi se upotrebljavaju za pristup hitnim službama i službama pomoći, kao i za pristup uslugama od javnog interesa i komercijalnim uslugama.
Kratak kôd po pravilu ima negeografsko značenje i koristi se za primanje poziva.
Kratki kodovi za hitne službe i službe pomoći predstavljaju brojeve preko kojih se pozivaju ove službe i odnose se na odgovarajuće nadležne službe bez posebne odluke o dodeli.
Kratki kodovi iz opsega koji počinje brojem 116 namenjeni su za usluge od posebnog socijalnog značaja i način njihove dodele uređen je posebnim aktom.
Kratki kôd za uslugu tačnog vremena (195) iz ovog plana, dodeljuje se registrovanom operatoru na neekskluzivnoj osnovi, odnosno više od jednog operatora ili pružaoca usluge može koristiti isti ovaj kôd.
Kratki kodovi za kategorije "usluge od javnog interesa" i "komercijalne usluge" dodeljuju se registrovanim operatorima.
Regulator dodeljuje kratke kodove za pozivanje pojedinačno.
8.5. Namena i uslovi za kratke SMS kodove
Kratki SMS kodovi se upotrebljavaju za pružanje usluga sa dodatom vrednošću, za potrebe humanitarne pomoći i za interno korišćenje kod pružaoca javne mobilne komunikacione usluge, pored toga mogu biti pridruženi kratkim kodovima za pozivanje istim korisnicima i za iste usluge.
Kratki SMS kodovi za pružanje usluga sa dodatom vrednošću dodeljuju se registrovanom operatoru za uslugu sa dodatom vrednošću. Posebnu grupu kodova za usluge sa dodatom vrednošću čine kodovi namenjeni za komunalne usluge.
Kratki SMS kodovi namenjeni za interno korišćenje kod pružaoca javne mobilne komunikacione usluge, služe za njegove interne potrebe, i njih ne dodeljuje Regulator. Dostupnost ovih kodova je najčešće ograničena na samog pružaoca javne mobilne komunikacione usluge.
Prilikom dodeljivanja i korišćenja kratkih SMS kodova koji se odnose na komunalne usluge, potrebna je saglasnost organa lokalne samouprave koja koristi kôd. Regulator proverava da li registrovan operator ima potrebnu saglasnost nadležnog organa, kao i da li je ista važeća. U slučaju da je saglasnost dodeljena drugom registrovanom operatoru, Regulator može oduzeti kratki SMS kôd.
Registrovani operator za uslugu sa dodatom vrednošću u slučaju raskida ugovora sa krajnjim korisnikom kratkog SMS koda, ako je taj korisnik bio jedini korisnik koda u prethodnih šest meseci, dužan je da se odrekne korišćenja tog kratkog SMS koda.
Može biti dodeljeno najviše 500 četvorocifrenih kratkih SMS kodova koji počinju ciframa "1", "2", "3", "4" ili "5", dok dužina ostalih kratkih SMS kodova iznosi pet ili šest cifara.
Može biti dodeljeno najviše 400 četvorocifrenih kratkih SMS kodova koji počinju ciframa "8" ili "9", dok dužina ostalih kratkih SMS kodova iznosi pet ili šest cifara.
Kratki SMS kodovi koji se podudaraju sa kratkim kodovima za pozivanje dodeljuju se samo istim krajnjim korisnicima kodova i za iste usluge preko registrovanog operatora za uslugu sa dodatom vrednošću. Kratki SMS kodovi za hitne službe i službe pomoći odnose se na odgovarajuće nadležne službe bez posebne odluke o dodeli.
Regulator dodeljuje kratke SMS kodove pojedinačno.
8.6. Namena i uslovi za kratki SMS kôd za potrebe humanitarne pomoći
Kratki SMS kôd za potrebe humanitarne pomoći može biti dodeljen pravnom licu, koje je dobilo saglasnost nadležnog organa državne uprave da može prikupljati humanitarna sredstva preko kratkog SMS koda.
U slučaju dokazane zloupotrebe kratkog SMS koda za potrebe humanitarne pomoći ili na zahtev nadležnog organa državne uprave Regulator može oduzeti kratki SMS kôd za potrebe humanitarne pomoći.
Kratki SMS kôd za potrebe humanitarne pomoći dodeljuje se na period koji ne može biti duži od tri godine.
8.7. Namena i uslovi za kôd mobilne mreže (MNC)
Kôd mobilne mreže, odnosno MNC kôd (MNC - Mobile Network Code) je deo međunarodne oznake IMSI (IMSI - International Mobile Subscriber Identification). IMSI jednoznačno identifikuje pojedinačnog pretplatnika (korisnika) u okviru elektronske komunikacione mreže na međunarodnom nivou i sastoji se od tri dela, i to:
1) mobilni kôd zemlje (MCC - Mobile Country Code);
2) kôd mobilne mreže (MNC - Mobile Network Code);
3) identifikacioni broj mobilne stanice (MSIN - Mobile Station Identification Number);
Regulator dodeljuje MNC kôd mobilnom operatoru i virtuelnom mobilnom operatoru (pružalac usluga preko mobilne mreže koji ne poseduje sopstvenu radio-mrežu za pristup) upisanom od strane Regulatora u evidenciju privrednih subjekata koji pružaju javne komunikacione mreže i/ili usluge, a koji upravlja nekim od elemenata jezgra mreže i pod svojom kontrolom ima sisteme za brigu o korisnicima, obračun i naplatu, administraciju i tehničku podršku. U posebnim slučajevima MNC kôd se može dodeliti registrovanom operatoru bežične mreže koji koristi tehnologiju zasnovanu na korišćenju IMSI broja.
8.8. Namena i uslovi za kôd međunarodne signalizacione tačke (ISPC)
Kôd međunarodne signalizacione tačke (ISPC - International Signalling Point Code), se koristi za identifikaciju međunarodnih signalizacionih tačaka u međunarodnim signalizacionim mrežama koje rade u skladu sa ITU-T sistemom signalizacije No7.
Kôd međunarodne signalizacione tačke dodeljuje se Republici Srbiji od strane Međunarodne unije za telekomunikacije (ITU). Regulator dodeljuje ovaj kôd registrovanom operatoru javne govorne usluge u slučajevima kad je njegovo korišćenje opravdano i neophodno. U posebnim slučajevima ISPC kôd se može dodeliti ostalim registrovanim operatorima ukoliko dokažu da je ovaj kôd neophodan za njihov rad.
8.9. Namena i uslovi za kôd nacionalne signalizacione tačke (NSPC)
Kôd nacionalne signalizacione tačke (NSPC - National Signalling Point Code) identifikuje signalizacionu tačku u nacionalnoj signalizacionoj mreži koja radi u skladu sa ITU-T sistemom signalizacije No7.
Ovaj kôd Regulator dodeljuje registrovanom operatoru javne govorne usluge.
9. Popis brojeva i adresa za numeričko područje Republike Srbije
Tabela 1.
Red. br.
Geografsko područje
Nacionalni odredišni kôd
1.1.
Pirot
10
1.2.
Beograd
11
1.3.
Požarevac
12
1.4.
Pančevo
13
1.5.
Valjevo
14
1.6.
Šabac
15
1.7.
Leskovac
16
1.8.
Vranje
17
1.9.
Niš
18
1.10.
Zaječar
19
1.11.
Novi Pazar
20
1.12.
Novi Sad
21
1.13.
Sremska Mitrovica
22
1.14.
Zrenjanin
23
1.15.
Kikinda
230
1.16.
Subotica
24
1.17.
Sombor
25
1.18.
Smederevo
26
1.19.
Prokuplje
27
1.20.
Kosovska Mitrovica
28
1.21.
Gnjilane
280
1.22.
Prizren
29
1.23.
Uroševac
290
1.24.
Bor
30
1.25.
Užice
31
1.26.
Čačak
32
1.27.
Prijepolje
33
1.28.
Kragujevac
34
1.29.
Jagodina
35
1.30.
Kraljevo
36
1.31.
Kruševac
37
1.32.
Priština
38
1.33.
Peć
39
1.34.
Đakovica
390
Tabela 2.
Red. br.
Javna mobilna komunikaciona usluga
Nacionalni odredišni kôd
2.1.
mobilni operatori
6a, 5b
a = 0,1...9 i a ≠ 7
b = 0,1...6
2.2.
virtuelni mobilni operatori
67a, 5ba
a = 0,1...9
b = 7,8,9
Tabela 3.
Red. br.
Naziv negeografske usluge
Nacionalni odredišni kôd
3.1.
usluga univerzalnog pristupnog broja
70a (a = 0,1...9)
3.2.
usluga za komunikaciju između uređaja (M2M)
72
3.3.
nomadska usluga
76
3.4.
usluga funkcionalne mreže
78a (a = 0,1...9)
3.5.
usluga besplatnog poziva
800
3.6.
usluge sa dodatom vrednošću
3.6.1.
poslovi marketinga
900
3.6.2.
zabavni sadržaj
901
3.6.3.
sadržaj za decu
904
3.6.4.
humanitarna pomoć
905
3.6.5.
sadržaj za odrasle
906
3.6.6.
igre na sreću
909
Tabela 4.
Red. br.
Naziv usluge
Kratki kôd za pozivanje
4.1.
Hitne službe i službe pomoći
4.1.1.
jedinstveni (evropski) broj za hitne službe
112
4.1.2.
policija
192
4.1.3.
vatrogasna služba
193
4.1.4.
hitna pomoć
194
4.1.5.
vojna hitna pomoć
1976
4.1.6.
služba za obaveštavanje i uzbunjivanje
1985
4.1.7.
BIA
19191
4.1.8.
vojna policija
19860
4.1.9.
pozivni centar za nestalu decu
116000
4.1.10.
pozivni centar za žrtve kriminala
116006
4.1.11.
pozivni centar za žene žrtve nasilja
116016
4.1.12.
pozivni centar za pomoć deci
116111
4.1.13.
pozivni centar za medicinske savete
116117
4.1.14.
pozivni centar za emocionalnu pomoć
116123
4.2.
Usluge od javnog interesa
4.2.1.
tačno vreme
195
4.2.2.
telegrami
196a (a = 0,1...9)
4.2.3.
sveobuhvatni telefonski imenik
118a (a = 0,6,9)
4.2.4.
telefonski imenik pružaoca usluge
118ab (a,b = 0,1...9 i a ≠ 0,6,9)
4.2.5.
prijava smetnji
197ab (a = 5,7; b = 0,1...9)
4.2.6.
pomoć na putu
1987, 187a (a = 0,1...9)
4.2.7.
komunalne usluge, državna uprava i lokalna samouprava
110ab a,b = 0,1...9
4.3.
Komercijalne usluge
4.3.1.
komercijalne usluge
18ab (a,b=0,1...9 i a ≠ 7,8,9)
189ab (a,b=0,1...9)
197ab (a = 5,7; b = 0,1...9)
198ab (a,b = 0,1...9 i a ≠ 5,6,7)
199ab (a,b = 0,1...9)
Tabela 5.
Red. br.
Naziv usluge
Kratki SMS kôd
5.1.
humanitarna pomoć
30XX(X)(X) i 38XX(X)(X) (X = 0,1...9)
5.2.
usluge sa dodatom vrednošću
1aXX(X)(X), 2bXX(X)(X), 3bXX(X)(X), 4vXX(X)(X), 5XXX(X)(X), (X = 0,1...9), (a = 0,3,4,5,6), (b =1,2,...9, b ≠ 0,8), (v = 1,2,...9, v ≠ 3),
5.3.
usluge sa dodatom vrednošću za komunalne usluge
8XXX(X)(X), 9XXX(X)(X) (X = 0,1...9)
5.4.
za internu upotrebu pružaoca javne mobilne komunikacione usluge
12XX(X)(X), 20XX(X)(X) (X = 0,1...9)
5.5.
rezervisano
1aXX(X)(X), 28XX(X)(X), 43XX(X)(X) 6XXX(X)(X), 7XXX(X)(X) (X = 0,1...9) (a = 1,7,8,9)
Tabela 6.
Kôd međunarodne signalizacione tačke (ISPC - International Signalling Point Code)
Republika Srbija raspolaže sa ukupno 24 međunarodne signalizacione tačke:
SANC 2-040 (2-040-0, 2-040-1, 2-040-3 i 2-040-6),
SANC 3-241 (3-241-0, 3-241-1, 3-241-2 i 3-241-3),
SANC 4-248 (4-248-0, 4-248-1, 4-248-2, 4-248-3, 4-248-4, 4-248-5, 4-248-6 i 4-248-7),
SANC 7-227 (7-227-0, 7-227-1, 7-227-2, 7-227-3, 7-227-4, 7-227-5, 7-227-6 i 7-227-7).