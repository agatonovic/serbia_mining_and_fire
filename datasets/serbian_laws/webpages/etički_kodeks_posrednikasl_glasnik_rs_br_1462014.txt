Title: ETIČKI KODEKSPOSREDNIKA
URL: https://www.paragraf.rs/propisi/eticki-kodeks-posrednika-republike-srbije.html
Extracted: 2025-07-06T23:08:07.041967
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ETIČKI KODEKS
POSREDNIKA
("Sl. glasnik RS", br. 146/2014)
Član 1
Etičkim kodeksom posrednika uređuju se etički principi i pravila ponašanja posrednika.
Član 2
Etički kodeks posrednika (u daljem tekstu: Kodeks) obavezuje posrednika koji je upisan u Registar posrednika.
Član 3
Posrednik se u svom radu pridržava etičkih principa i pravila ponašanja poštovanjem načela i standarda propisanih Zakonom o posredovanju u rešavanju sporova (u daljem tekstu: Zakon).
Član 4
Neutralnost i ravnopravni položaj strana u postupku posredovanja posrednik ostvaruje postupajući na jednak način prema stranama u postupku uz poštovanje pravila postupka.
Član 5
Posrednik deluje nepristrasno u postupku posredovanja.
Posrednik ne postupa nepristrasno:
- ako ima lični ili poslovni odnos sa jednom od strana,
- ako ima finansijski ili drugi interes u odnosu na predmet posredovanja,
- ako je delovao u korist jedne od strana u postupku posredovanja.
Posrednik odbija posredovanje u bilo kojoj fazi postupka ako proceni da je njegova nepristrasnost dovedena u pitanje.
Član 6
Ako posrednik u toku postupka posredovanja uoči da nije u stanju da kompetentno vrši posredovanje, o tome obaveštava strane i povlači se iz postupka posredovanja ili pribavlja saglasnost strana da zatraži pomoć u posredovanju.
Član 7
Poverljivost se obezbeđuje tako što posrednik čuva sve podatke, predloge i izjave iz postupka posredovanja ili u vezi sa postupkom posredovanja kao tajnu, ako se strane u postupku posredovanja nisu drugačije sporazumele.
Poštovanje obaveze poverljivosti iz stava 1. ovog člana ne odnosi se na podatke, izjave i predloge koji se moraju saopštiti na osnovu zakona i na druge slučajeve, u skladu sa zakonom.
Posrednik obezbeđuje poverljivost i tako što strani u postupku ne otkriva informacije koje mu je u poverenju saopštila druga strana, bez njene saglasnosti.
Zaštitu poverljivosti posrednik obezbeđuje i kroz preduzimanje radnji i mera u cilju čuvanja podataka dobijenih u postupku posredovanja kao i kroz obezbeđenje sigurnog načina uništavanja dobijenih podataka.
Posrednik odgovara za štetu nastalu kršenjem dužnosti iz stava 1. ovog člana.
Član 8
Posrednik vodi postupak posredovanja u skladu sa Kodeksom, obezbeđuje poštovanje rokova i potrebu za brzim okončanjem postupka uz proceduralnu tačnost, pravičnost, kompetentnost i uzajamno poštovanje učesnika procesa.
Član 9
Posrednik obezbeđuje poštovanje kvaliteta procesa tako što:
- upoznaje strane sa karakteristikama postupka posredovanja, ulogom posrednika, mogućnošću okončanja postupka zaključenjem sporazuma, kao i na koji način sporazum o rešavanju spora putem posredovanja može da ima svojstvo izvršne isprave,
- sprovodi postupak posredovanja na način predviđen zakonom, uzimajući u obzir okolnosti konkretnog slučaja, položaj strana u postupku, zahteve i interese strana, poštujući potrebu za što bržim okončanjem postupka,
- pruža stranama jednaku mogućnost za učešće u postupku,
- preduzima potrebne mere u cilju obezbeđenja zakonitosti sačinjenog sporazuma, kao i razumevanje prava i obaveza strana proisteklih iz sporazuma.
Član 10
Posrednik na početku postupka pazi da stranke budu pravilno i jasno upoznate sa troškovima postupka u skladu sa zakonom.
Član 11
Posrednik svojim ličnim angažovanjem unapređuje praksu posredovanja, saradnju među posrednicima i stručnjacima iz drugih oblasti koje su od značaja za posredovanje i afirmiše postupak posredovanja kao pogodan i preporučljiv način mirnog rešavanja sporova na profesionalan, istinit i dostojanstven način.
Član 12
Ovaj kodeks stupa na snagu osmog dana od dana objavljivanja u "Službenom glasniku Republike Srbije".