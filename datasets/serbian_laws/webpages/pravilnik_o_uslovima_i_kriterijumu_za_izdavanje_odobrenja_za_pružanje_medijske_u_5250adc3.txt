Title: PRAVILNIKO USLOVIMA I KRITERIJUMU ZA IZDAVANJE ODOBRENJA ZA PRUŽANJE MEDIJSKE USLUGE NA ZAHTEV
URL: https://www.paragraf.rs/propisi/pravilnik-o-izdavanju-odobrenja-za-pruzanje-medijske-usluge-na-zahtev.html
Extracted: 2025-07-06T23:14:25.714667
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O USLOVIMA I KRITERIJUMU ZA IZDAVANJE ODOBRENJA ZA PRUŽANJE MEDIJSKE USLUGE NA ZAHTEV
("Sl. glasnik RS", br. 43/2024)
Predmet pravilnika
Član 1
Ovim pravilnikom propisuju se bliža pravila kojima se
utvrđuju uslovi i kriterijum za izdavanje odobrenja za pružanje
medijske usluge na zahtev (u daljem tekstu: odobrenje), kao i sadržina
i obrazac zahteva za izdavanje odobrenja i sadržina i obrazac
odobrenja.
Član 2
Regulatorno telo za elektronske medije (u daljem
tekstu: Regulator) u postupku odlučivanja o podnetom zahtevu za
izdavanje odobrenja utvrđuje da li podnosilac zahteva ispunjava uslove
i kriterijum utvrđene ovim pravilnikom.
Uslovi za izdavanje odobrenja
Član 3
Uslovi za izdavanje odobrenja jesu raspolaganje
profesionalnom i funkcionalnom opremom i drugim tehničkim sredstvima,
kao i prostornim (najmanje dve odvojene prostorije za glavnog urednika
i za radno angažovana lica u cilju pružanja medijske usluge na zahtev)
i organizacionim kapacitetima (glavnog urednika i najmanje dva radno
angažovana lica u cilju pružanja medijske usluge na zahtev), koji bi
omogućili podnosiocu kvalitetno pružanje medijske usluge na zahtev, u
skladu sa programskim elaboratom.
Kriterijum za izdavanje odobrenja
Član 4
Kriterijum, čiju ispunjenost Regulator ocenjuje u
postupku odlučivanja o podnetom zahtevu za izdavanje odobrenja, jeste u
kojoj meri iz predložene programske koncepcije proizlazi da bi
podnosilac zahteva objavljivao kvalitetan i raznovrsan program, i to
posebno koje vrste programa će biti zastupljene i u kojoj meri, zatim u
kojoj meri će biti zastupljena srpska i evropska audio-vizuelna dela,
evropska audio-vizuelna dela nezavisnih producenata, kao i srpska
muzička dela, u kojoj meri će u programima biti zastupljeni sadržaji
namenjeni deci, odnosno maloletnicima, osobama sa invaliditetom ili
drugim manjinskim grupama, kao i u kojoj meri bi program obogatio i
unapredio postojeću ponudu programskih sadržaja.
Zahtev za izdavanje odobrenja
Član 5
Zahtev za izdavanje odobrenja podnosi se Regulatoru.
Zahtev iz stava 1. ovog člana podnosi se na Obrascu
ZO koji je odštampan uz ovaj pravilnik kao Prilog 1 i čini njegov
sastavni deo i objavljuje se na veb-sajtu Regulatora.
Sadržina zahteva
Član 6
Zahtev za izdavanje odobrenja sadrži:
1) naziv podnosioca zahteva;
2) naziv medijske usluge i skraćeni identifikacioni znak;
3) adresu sedišta podnosioca zahteva;
4) adresu studija podnosioca zahteva;
5) matični broj podnosioca zahteva;
6) PIB podnosioca zahteva;
7) drugi kontakt podaci (telefon, faks, elektronska pošta, veb-sajt);
8) ime i prezime lica odgovornog za zastupanje podnosioca zahteva sa sledećim podacima: adresa, telefon i elektronska pošta;
9) ime i prezime glavnog urednika podnosioca zahteva sa sledećim podacima: adresa, telefon i elektronska pošta;
10) podatak o vrsti medijske usluge koju bi pružao
podnosilac zahteva prema njenom sadržaju, u smislu člana 56. stav 2.
Zakona o elektronskim medijima;
11) podatak o vrsti elektronske komunikacione mreže putem koje podnosilac zahteva namerava da pruža medijsku uslugu;
12) planirani datum početka pružanja medijske usluge.
Dokumentacija koja se podnosi uz zahtev
Član 7
Podnosilac zahteva, uz zahtev za izdavanje odobrenja, podnosi sledeću dokumentaciju:
1) dokaz o registraciji podnosioca zahteva:
(1) izvod iz registra privrednih subjekata, ako je podnosilac zahteva privredni subjekat;
(2) izvod iz registra udruženja (udruženja, fondacije i zadužbine);
(3) izvod iz registra ustanova (visokoškolske ustanove);
(4) izvod iz registra crkava i verskih zajednica (crkve i verske zajednice);
2) dokaz o ispunjenosti uslova:
(1) izjavu ovlašćenog lica za zastupanje,
datu pod krivičnom i materijalnom odgovornošću, kojom garantuje da
raspolaže profesionalnom i funkcionalnom opremom i drugim tehničkim
sredstvima, koja mu omogućava kvalitetno pružanje medijske usluge, u
skladu sa programskim elaboratom;
(2) dokaz o vlasništvu ili ugovor, odnosno
predugovor o zakupu poslovnog prostora adekvatnog za obavljanje
delatnosti pružanja medijske usluge;
(3) skica (tlocrt) prostora namenjenog za
obavljanje delatnosti pružanja medijske usluge, overen od strane
ovlašćenog projektanta (projektanta sa licencom) sa označenim
prostorijama, njihovom ukupnom i pojedinačnom kvadraturom i njihovom
namenom;
(4) podaci o organizacionoj strukturi;
3) informaciju o programskoj koncepciji i ponuđenim katalozima programskih sadržaja (programski elaborat), koja sadrži:
(1) podatak o vrsti medijske usluge prema sadržaju, u smislu člana 56. stav 2. Zakona o elektronskim medijima;
(2) ciljna grupa kojoj je program namenjen;
(3) jezik, odnosno jezici na kojima će program biti dostupan;
(4) udeo pojedinih vrsta programa
(informativni, dokumentarni, naučno-obrazovni, zabavni, rijaliti,
kulturno-umetnički, verski, filmski, serijski, sportski, muzički i
dečiji program, program za maloletnike i drugi programi) u katalozima
programa, koji je procentualno izražen i opis koji će programski
sadržaji biti obuhvaćeni pojedinim vrstama programa;
(5) udeo srpskih i evropskih audio-vizuelnih dela, kao i evropskih audio-vizuelnih dela nezavisnih producenata;
(6) podatke o načinu na koji će pružalac
medijske usluge ispunjavati svoje obaveze iz člana 77. st. 3. i 4.
Zakona o elektronskim medijima, osim u slučaju izuzetka iz člana 77.
stav 5. Zakona o elektronskim medijima;
(7) podatke o načinu na koji će pružalac medijske usluge ispunjavati svoje obaveze iz člana 73. Zakona o elektronskim medijima;
(8) podatke o tome na koji način i u kojoj meri će oglašavanje i srpska muzička dela biti dostupni u okviru programa;
4) izjavu ovlašćenog lica za zastupanje podnosioca
zahteva da izdavanjem odobrenja neće nastati stanje kojim se narušava
medijski pluralizam, prema članu 53. stav 1. alineja 3 i članu 54.
Zakona o javnom informisanju i medijima ("Službeni glasnik RS", broj
92/23), za čiju tačnost svojim potpisom odgovara podnosilac zahteva;
5) skraćeni identifikacioni znak i njegovo grafičko rešenje;
6) fotokopija lične isprave lica odgovornog za zastupanje;
7) fotokopija lične isprave glavnog urednika.
Izvod iz stava 1. tačka 1) ovog člana podnosi se tako da iz njega proističe stanje u registru u momentu podnošenja zahteva.
Dokumentacija iz stava 1. ovog člana podnosi se u
originalu ili overenoj fotokopiji, osim dokumentacije iz stava 1. tač.
2) podtač. (2) i (3) i tač. 6) i 7) ovog člana koja se može podneti i u
neoverenoj fotokopiji.
Isprave na stranom jeziku moraju biti prevedene na srpski jezik, a prevod overen od strane ovlašćenog sudskog tumača.
Sadržina odobrenja
Član 8
Odobrenje sadrži:
1) naziv pružaoca medijske usluge;
2) naziv medijske usluge i skraćeni identifikacioni znak;
3) adresu sedišta i studija pružaoca medijske usluge;
4) matični broj, PIB i kontakt podatke (telefon, faks, elektronska pošta, veb-sajt) pružaoca medijske usluge;
5) ime i prezime lica ovlašćenog za zastupanje pružaoca medijske usluge;
6) ime i prezime glavnog urednika pružaoca medijske usluge;
7) vlasnička struktura pružaoca medijske usluge;
8) podatak o vrsti medijske usluge prema sadržaju, u smislu člana 56. stav 2. Zakona o elektronskim medijima;
9) podatak o tome da li je reč o zaštićenoj usluzi, u smislu člana 4. tačka 7) Zakona o elektronskim medijima;
10) rok važenja odobrenja;
11) napomenu da je u cilju kontrole rada, u smislu
člana 31. Zakona o elektronskim medijima, pružalac medijske usluge
dužan da Regulatoru omogući uvid u podatke i ostalu dokumentaciju koja
se odnosi na predmet kontrole.
Sastavni deo odobrenja čine:
1) programski elaborat;
2) ugovor zaključen sa operatorom elektronske komunikacione mreže;
3) rešenje o utvrđivanju visine naknade za pravo na pružanje medijske usluge;
4) skraćeni identifikacioni znak i njegovo grafičko rešenje;
5) isprave koje dokazuju ispunjenost tehničkih uslova za pružanje medijske usluge.
Odobrenje iz stava 1. ovog člana izdaje se na Obrascu
O koji je odštampan uz ovaj pravilnik kao Prilog 2 i čini njegov
sastavni deo.
Prelazne i završne odredbe
Član 9
Postupci započeti pre stupanja na snagu ovog pravilnika okončaće se prema odredbama ovog pravilnika.
Član 10
Stupanjem na snagu ovog pravilnika prestaje da važi
Pravilnik o postupku izdavanja odobrenja za pružanje medijske usluge na
zahtev ("Službeni glasnik RS", broj 108/16).
Član 11
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Priloge 1 i 2, koji su sastavni deo ovog pravilnika, objavljene u "Sl. glasniku RS", br. 43/2024, možete pogledati
OVDE