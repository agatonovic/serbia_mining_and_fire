Title: PRAVILNIKO VRSTI, OBIMU I DINAMICI AKTIVNOSTI TEKUĆEG I INVESTICIONOG ODRŽAVANJA ZGRADA I NAČINU SAČINJAVANJA PROGRAMA ODRŽAVANJA
URL: https://www.paragraf.rs/propisi/pravilnik-vrsti-obimu-dinamici-aktivnosti-tekuceg-investicionog-odrzavanja-zgrada.html
Extracted: 2025-07-06T23:15:23.504965
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O VRSTI, OBIMU I DINAMICI AKTIVNOSTI TEKUĆEG I INVESTICIONOG ODRŽAVANJA ZGRADA I NAČINU SAČINJAVANJA PROGRAMA ODRŽAVANJA
("Sl. glasnik RS", br. 54/2017)
Član 1
Ovim pravilnikom bliže se propisuje, vrsta, obim i dinamika aktivnosti tekućeg i investicionog održavanja zgrada i način sačinjavanja programa održavanja zgrade.
Član 2
Održavanje zgrade, u smislu ovog pravilnika, jesu sve aktivnosti održavanja na zajedničkim delovima zgrade kojima se obezbeđuje očuvanje funkcija i svojstava zgrade u skladu sa njenom namenom, a naročito u cilju redovnog korišćenja i funkcionisanja zgrade.
U cilju sprečavanja oštećenja koja nastaju upotrebom zgrade ili radi otklanjanja tih oštećenja sprovode se aktivnosti tekućeg održavanja zgrade, a koje se sastoje od pregleda, popravki i preduzimanja preventivnih i zaštitnih mera, odnosno preduzimanja svih aktivnosti kojima se obezbeđuje održavanje zgrade na zadovoljavajućem nivou upotrebljivosti.
Pod zadovoljavajućim nivoom upotrebljivosti podrazumeva se stanje zgrade i njenih elemenata koje je u skladu sa tehničkom dokumentacijom na osnovu koje je zgrada izgrađena i propisima koji uređuju oblast izgradnje, odnosno da je zgrada bezbedna za korišćenje.
U cilju poboljšanja uslova korišćenja zgrade sprovode se aktivnosti na investicionom održavanju, kojim se poboljšavaju karakteristike postojećih elemenata zgrade u odnosu na izvedeno stanje, njihovom zamenom elementima boljih karakteristika, odnosno dužeg veka trajanja.
Aktivnosti tekućeg i investicionog održavanja, u smislu ovog pravilnika, naročito obuhvataju:
1) izvođenje građevinskih, instalaterskih, zanatskih i drugih radova vezanih za održavanje;
2) pružanje usluga vezanih za održavanje;
3) nabavku dobara potrebnih za održavanje.
Član 3
Aktivnosti tekućeg i investicionog održavanja obavljaju se na zajedničkim delovima u skladu sa Programom održavanja zgrade (u daljem tekstu: Program održavanja).
Upravnik, odnosno profesionalni upravnik predlaže Program održavanja i stara se o njegovoj realizaciji u skladu sa Zakonom o stanovanju i održavanju zgrada (u daljem tekstu: Zakon).
Član 4
Program održavanja zgrade donosi se na osnovu Izveštaja o proveri stanja zgrade (u daljem tekstu: Izveštaj).
Izveštaj sadrži i predlog prioriteta održavanja.
Program održavanja zgrade sačinjava se posebno za aktivnosti tekućeg održavanja i posebno za aktivnosti investicionog održavanja, i naročito obuhvata:
1) popis elemenata koji su bili predmet provere stanja;
2) popis elemenata zgrade koji će biti predmet aktivnosti održavanja;
3) plan aktivnosti sa predloženom dinamikom održavanja i rokom realizacije aktivnosti;
4) prioritete u održavanju zgrade u cilju sprečavanja nastanka potrebe za hitnim intervencijama;
5) procenu potrebnih sredstava za realizaciju aktivnosti na održavanju zgrade;
6) izveštaj o sprovedenim aktivnostima održavanja u prethodnoj godini, sa specifikacijom i prikazom utrošenih sredstava.
Član 5
Predmet tekućeg i investicionog održavanja zgrade su zajednički delovi zgrade, odnosno građevinski elementi, uređaji, oprema i instalacije u zgradi (u daljem tekstu: elementi zgrade), koji su navedeni u Tabeli 1. ovog člana.
U zavisnosti od svojstava zgrade, predmet tekućeg i investicionog održavanja mogu biti i drugi odgovarajući elementi zgrade koji nisu navedeni u Tabeli 1. ovog člana.
Radi utvrđivanja vrste, obima i dinamike aktivnosti tekućeg i investicionog održavanja zgrade, odnosno sačinjavanja Izveštaja, vrši se provera stanja elementa zgrade (u daljem tekstu: provera stanja).
Provera stanja se vrši u skladu sa vremenskim intervalima iz Tabele 1. ovog člana, a u cilju izrade, odnosno izmene i dopune Programa održavanja, provera stanja se može vršiti i pre isteka navedenih vremenskih intervala.
Provera stanja može se sprovesti vizuelnim pregledom elemenata zgrade iz st. 1. i 2. ovog člana ili kroz aktivnosti održavanja zgrade iz člana 2. stav 5. tačka 2) ovog pravilnika, kao što su stručni pregledi i ekspertize.
Tabela 1. Elementi zgrade i vremenski intervali provere njihovog stanja
Red.
broj
ZAJEDNIČKI DELOVI ZGRADE*
(GRAĐEVINSKI ELEMENTI, UREĐAJI, OPREMA I INSTALACIJE)
Provera stanja/vremenski interval (u godinama)
1.
KONSTRUKTIVNI GRAĐEVINSKI ELEMENTI
1.1.
temelji/armirani beton
30-40
1.2.
noseći zidovi
25-30
1.3.
stubovi, grede i zidna platna
20-25
1.4.
mađuspratne konstrukcije
20-25
1.5.
stepenište
15-20
1.6.
liftovsko okno
10-20
1.7.
krovna konstrukcija
15-20
2.
DRUGI GRAĐEVINSKI ELEMENTI
2.1.
fasadni zidovi
- zidna ispuna
- izolacija
- završna obrada (fasada i fasadna obloga)
- dekorativni i drugi elementi (solbanci, reljefi, skulpture i dr.)
5-7
2.2.
unutrašnji pregradni zidovi (osim zidova u posebnim delovima)
- zidna ispuna
- izolacija
- završna obrada (završna obrada prema zajedničkom delu kod zida između zajedničkog i posebnog dela)
7-10
2.3.
krov
- krovni pokrivač (crep, tegola, salonit, lim i dr.)
- svi slojevi kod ravnog krova
- pripadajući elementi krova i krovne konstrukcije u delu od prodora elemenata u krovnu konstrukciju do njihovog završetka iznad krovnih ravni (dimnjaci, ventilacioni kanali i kanalizacione vertikale, krovni otvori, krovni svetlarnici, limene opšivke i uvale, slivnici, odvodi i dr.)
3-4
2.4.
oluci, olučne cevi i drugi elementi za odvod vode sa krova i zaštitu zgrade od prodora vode
2-4
2.5.
druga krovna i fasadna limarija (solbanci, opšivke i dr.)
0,5-1
2.6.
dimnjačke vertikale
5-7
2.7.
ventilacioni kanali
5-7
2.8.
kanali za smeće u zgradi
5-7
2.9.
završne obrade podova, plafona i zidova u zajedničkim delovima zgrade
2-3
2.10.
horizontalna i vertikalna hidroizolacija
1-2
2.11.
stolarija i bravarija na zajedničkim delovima zgrade (prozori, vrata i njihovi elementi)
2-3
2.12.
ograde na krovu, stepeništima, terasama, lođama i zajedničkim delovima zgrade (metalne, staklene, drvene, zidane i dr.)
5-7
2.13.
protivpožarno stepenište zgrade
5-7
2.14.
protivpožarni koridor
5-6
2.15.
septička jama
4-5
2.16.
šaht vodovodne i kanalizacione instalacije
5-7
2.17.
ulazna nadstrešnica, spoljno stepenište i natkrivka
5-10
3.
UREĐAJI I OPREMA
3.1.
lift, instalacije i uređaji unutar liftovskog okna
1
3.2.
liftovsko postojenje unutar lift kućice
1
3.3.
pumpno postrojenje za izbacivanje otpadne, podzemne i kišne vode i prepumpni uređaj (sa pripadajućim instalacijama i uređajima)
2-3
3.4.
hidroforsko ili drugo pumpno postrojenje za snabdevanje zgrade vodom ili za regulisanje pritiska vode (sa pripadajućim delovima i instalacijama)
2-3
3.5.
uređaji i instalacije za uzbunjivanje
2-3
3.6.
oprema za video nadzor
2-3
3.7.
oprema protivprovalnog sistema
2-3
3.8.
hidrant, hidrantska creva i drugi hidrantski delovi
3-4
3.9.
uređaji i instalacije za zaštitu od požara (oprema vatrodojavnog sistema, aparati za gašenje požara i dr.)
2-3
3.10.
uređaji i oprema zajedničkog sistema ventilacije i klimatizacije**
2-3
3.11.
kazani za čvrsto gorivo, uređaji kotlarnice u zajedničkim delovima zgrade
3-5
3.12.
podstanica
3-4
3.13
grejna tela u zajedničkim delovima zgrade
2-3
3.14.
sanitarni uređaji u zajedničkim delovima zgrade
3-4
3.15.
uređaji za nužno osvetljenje
2-3
3.16.
uređaji za rezervnu elektroenergiju (agregati)
2-3
3.17.
interfon
1-2
3.18.
poštanski sandučići
1-2
4.
INSTALACIJE
4.1.
vodovodna mreža **
3-4
4.2.
kanalizaciona mreža**
3-4
4.3.
elektroinstalacije zgrade i stepenišne, nužne i pomoćne rasvete**
3-5
4.4.
elektroinstalacija interfona (od uređaja na ulazu do uređaja u posebnom delu)
1-2
4.5.
instalacije centralnog grejanja, grejnih tela u zgradi, delova toplotnih postrojenja i uređaja zgrade**
2-3
4.6
instalacije gasa (vertikalne i horizontalne)**
3-4
4.7.
instalacije i uređaji za centralno zagrevanje vode**
3-4
4.8.
gromobranske instalacije (horizontalne i vertikalne uključijući i uzemljivač)
2-3
4.9.
instalacije kablovskih i antenskih sistema (od razvodnika na ulazu u zgradu do razvodnika na ulazu u posebni deo)
1-2
4.10.
telefonske instalacije i uređaji (od distributivnog ormarića do prve utičnice u posebnom delu)
2-3
4.11.
instalacije video nadzora objekta
2-3
5.
OPREMA I DRUGI ELEMENTI IZVAN ZGRADE
5.1.
trotoari i platoi oko zgrade
3-5
5.2.
rigole
5.3.
slivnici i rešetke
5.4.
ograde
5.5.
žardinjere i sl.
* Zajednički delovi zgrade su delovi zgrade koji ne predstavljaju poseban ili samostalni deo zgrade, koji služe za korišćenje posebnih ili samostalnih delova zgrade, odnosno zgradi kao celini u skladu sa Zakonom.
** Delovi instalacija i mreže ukoliko ne predstavljaju sastavni deo samostalnog dela zgrade i ne čine sastavni deo posebnog dela zgrade, odnosno ne predstavljaju deo instalacija, opreme i uređaja koji isključivo služi jednom posebnom delu, u smislu Zakona i propisa koji bliže uređuju oblast pružanja usluga prema odgovarajućim instalacijama i mrežama.
Član 6
Aktivnosti na tekućem održavanju, pored redovnih pregleda, servisiranja i popravki elemenata zgrade iz člana 5. st. 1. i 2. ovog pravilnika mogu biti i sledeće:
1) redovno servisiranje liftova u skladu sa važećim propisima;
2) popravka ili zamena automata za zajedničko osvetljenje, prekidača, sijalica i dr.;
3) deratizacija, dezinsekcija i dezinfekcija zajedničkih prostorija u zgradi u skladu sa važećim propisima;
4) čišćenje slivnika, oluka i olučnih cevi zgrade;
5) popravka ili zamena okova, brava, katanaca i drugih uređaja za zatvaranje ormana za strujomere, vodomere, telefonske i televizijske instalacije u zgradi;
6) krečenje i bojenje zajedničkih prostorija u zgradi;
7) farbanje cevne mreže, grejnih tela i drugih uređaja u zajedničkim delovima zgrade;
8) održavanje higijene u zajedničkim delovima zgrade (čišćenje i pranje ulaza, stolarije, zajedničkih prostorija, stepeništa, hodnika, zastakljenih površina i dr.);
9) čišćenje i održavanje platoa i trotoara oko zgrade, odnosno nasipa, useka, rigola i sl.;
10) druge radove kojima se obezbeđuje održavanje zgrade na zadovoljavajućem nivou upotrebljivosti.
Član 7
Aktivnosti na tekućem održavanju koje se izvode radi sprečavanja štetnih posledica po život i zdravlje ljudi, životnu sredinu, privredu ili imovinu veće vrednosti i koje imaju prioritet u tekućem održavanju zgrade, naročito obuhvataju:
1) skidanje i popravku elemenata fasade i krova za koje se utvrdi da ugrožavaju bezbednost ljudi i imovine (maltera, fasadnih obloga, krovnog pokrivača i dr.);
2) popravku ili zamenu elemenata krova, radi zaštite od prokišnjavanja, odnosno prodora vode i drugih atmosferskih padavina, kao i popravku ili zamenu drugih elemenata koji su vezani za krov (dimnjaci, ventilacioni kanali, krovni otvori);
3) ponovno stavljanje lifta u pogon, odnosno popravku ili zamenu elemenata i delova lifta kao i ispitivanje ispravnosti prema važećim propisima o liftovima;
4) popravku ili zamenu oluka i olučnih cevi i drugih limenih opšivki, ukoliko se utvrdi da su uzrok pojave vlage i prokišnjavanja;
5) skidanje ili popravku oštećenih delova balkona, terasa, lođa i stepeništa zgrade za koje se utvrdi da ugrožavaju bezbednost ljudi i imovine;
6) popravku ili zamenu vodovodne i kanalizacione cevi i po potrebi snimanja iste, specijalizovanom opremom kada dođe do prskanja njenih delova;
7) popravku ili zamenu hidrofora i njegovih delova kada zbog kvara zgrada ostane bez vode;
8) izbacivanje podzemnih i slivnih voda iz podrumskih i drugih prostorija u zgradi;
9) otklanjanje uzroka nestanka struje zbog kvara na elektroinstalaciji zgrade, od strujomernog ormana do potrošača;
10) utvrđivanje i otklanjanje uzroka elektriziranja uređaja i instalacija u zgradi, odnosno otklanjanje kvarova i nedostataka koji mogu dovesti do požara;
11) popravku ili zamenu cevne mreže, grejnih tela i delova toplovodnih, odnosno gasnih postrojenja zgrade, zbog prskanja delova mreže, grejnih tela i toplovodnog, odnosno gasnog sistema;
12) popravku ili zamenu oštećenog protivpožarnog stepeništa;
13) popravku hidranata, hidrantskih creva i drugih hidrantskih delova u zgradi kada dođe do prskanja, oštećenja njihovih delova ili nestanka;
14) popravku ili zamenu instalacija i uređaja za zaštitu od požara;
15) popravku ili zamenu neispravnih gromobrana;
16) popravku agregata;
17) druge aktivnosti kojima se sprečavaju štetne posledice po život i zdravlje ljudi, životnu sredinu, privredu ili imovinu veće vrednosti.
Preduzimanje aktivnosti iz stava 1. ovog člana otpočinje bez odlaganja, a u zavisnosti od vrste oštećenja ili kvara, najkasnije u roku od 30 dana od dana nastanka oštećenja ili kvara.
Član 8
Aktivnosti održavanja kojima se otklanja neposredna opasnosti po život, zdravlje i sigurnost ljudi i imovine koje se izvršavaju bez odlaganja, a najkasnije u roku od 48 sati od trenutka saznanja o opasnosti, su:
1) odglavljivanje, obezbeđenje i oslobađanje lica i stvari iz zaglavljene kabine lifta;
2) zatvaranje vode na centralnom ventilu i glavnim ventilima po vertikalama usled pucanja vodovodne instalacije;
3) intervencije kojima se zgradi obezbeđuje redovno snabdevanje vodom i električnom energijom;
4) odgušivanje kanalizacione mreže u zgradi ili posebnim delu i odnošenje izlivnih ostataka i dezinfekcija prostora;
5) obezbeđenje ugroženog prostora (trotoara, prilaznih staza i drugo) u okruženju zgrade upozoravajućom ogradnom barijerom sa znakom upozorenja, radi bezbednosti ljudi i imovine od delova sklonih padu sa stambene zgrade, kao i ledenica;
6) preduzimanje zaštitnih mera u cilju prevencije požara i drugih oštećenja kojima se sprečavaju ugrožavanje bezbednosti lica i imovine;
7) druge aktivnosti kojima se otklanja neposredna opasnost po život, zdravlje i sigurnost ljudi i imovine.
Član 9
Aktivnosti na investicionom održavanju mogu se, radi poboljšanja uslova korišćenja zgrade, obavljati na elementima zgrade iz Tabele 1. tač. 2. i 5.
Član 10
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".