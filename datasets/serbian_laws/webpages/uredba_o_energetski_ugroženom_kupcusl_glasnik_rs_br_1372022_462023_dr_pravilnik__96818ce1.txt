Title: UREDBAO ENERGETSKI UGROŽENOM KUPCU
URL: https://www.paragraf.rs/propisi/uredba-o-energetski-ugrozenom-kupcu-republike-srbije.html
Extracted: 2025-07-06T23:15:48.689397
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O ENERGETSKI UGROŽENOM KUPCU
("Sl. glasnik RS", br. 137/2022, 46/2023 - dr. pravilnik,  93/2023, 103/2023 - dr. pravilnik,  116/2023,  37/2024 - dr. pravilnik,  78/2024 - dr. pravilnik i 28/2025 - dr. pravilnik)
I UVODNE ODREDBE
Član 1
Ovom
uredbom bliže se propisuju kriterijumi i uslovi za sticanje statusa
energetski ugroženog kupca, sadržina zahteva za sticanje statusa
energetski ugroženog kupca, način utvrđivanja ispunjenosti uslova za
sticanje statusa energetski ugroženog kupca, donošenje rešenja o
sticanju tog statusa, način izdavanja i sadržina rešenja o sticanju
statusa energetski ugroženog kupca, rokovi važenja rešenja, sadržina i
obim prava na umanjenje mesečne obaveze plaćanja, sticanje statusa
energetski ugroženog kupca zbog zdravstvenog stanja, način vođenja
evidencije energetski ugroženih kupaca, način obezbeđivanja sredstava
za zaštitu energetski ugroženih kupaca, kaznene odredbe i druga pitanja
neophodna za utvrđivanje tog statusa.
II KRITERIJUMI I USLOVI ZA STICANJE STATUSA ENERGETSKI UGROŽENOG KUPCA
Član 2
Energetski
ugroženi kupac električne energije ili prirodnog gasa je kupac iz
kategorije domaćinstvo (samačko ili višečlano), koje živi u jednoj
stambenoj jedinici sa jednim mernim mestom na kome se meri potrošnja
električne energije ili prirodnog gasa, koje troši maksimalnu količinu
električne energije ili prirodnog gasa u skladu sa odredbama ove
uredbe, pod uslovima propisanim zakonom kojim se uređuje energetika, u
skladu sa zakonom.
Energetski ugroženi kupac
je i domaćinstvo (samačko ili višečlano) koje živi u jednoj stambenoj
jedinici kome se isporučuje toplotna energija u skladu sa odredbama ove
uredbe, u skladu sa zakonom.
Status energetski ugroženog kupca može se steći zbog zdravstvenog stanja člana domaćinstva u skladu sa zakonom.
Domaćinstvom
u smislu ove uredbe smatra se lice koje živi samo i nije član drugog
domaćinstva, kao i domaćinstvo sastavljeno od više lica, članova
porodičnog domaćinstva, koja žive u jednoj stambenoj jedinici i
zajednički troše svoje prihode za podmirivanje osnovnih životnih
potreba.
Član 3
Kriterijumi za sticanje statusa energetski ugroženog kupca su:
1) materijalni položaj:
(1) ukupan mesečni prihod domaćinstva;
(2) broj članova domaćinstva;
(3) imovno stanje;
2)
ostvareno pravo na novčanu socijalnu pomoć ili uvećanu novčanu
socijalnu pomoć ili dečiji dodatak ili uvećani dodatak za pomoć i negu
drugog lica;
2a) ostvareno pravo člana
domaćinstva na penziju u mesečnom iznosu do i u visini iznosa od
24.987,67 dinara i zaključen ugovor o snabdevanju električnom energijom
na ime tog člana domaćinstva, odnosno evidentiranost tog člana
domaćinstva kod snabdevača kao krajnjeg kupca električne energije;
3) zdravstveno stanje člana domaćinstva.
Pod
članom domaćinstva u smislu stava 1. tačka 2a) ovog člana podrazumeva
se: korisnik penzije koji ima pravo na penziju do i u visini iznosa
utvrđenog u stavu 1. tačka 2a) ovog člana, korisnik najniže penzije,
korisnik privremene naknade - invalid rada druge i treće kategorije
invalidnosti, odnosno preostale radne sposobnosti (u skladu sa zakonom
kojim se uređuju penzijsko i invalidsko osiguranje) i invalidno dete -
korisnik privremene naknade kod Republičkog fonda za penzijsko i
invalidsko osiguranje, a koji imaju prebivalište na teritoriji
Republike Srbije.
Dospeli dug za električnu
energiju, prirodni gas ili toplotnu energiju ne isključuje pravo na
sticanje statusa energetski ugroženog kupca.
Član 4*
Za
određivanje ukupnog mesečnog prihoda domaćinstva iz člana 3. tačka 1)
podtačka (1) ove uredbe uzimaju se u obzir sva primanja i prihodi
pojedinca i porodice koji su utvrđeni u skladu sa propisom kojim se
uređuju primanja i prihodi koji su od uticaja na ostvarivanje prava na
novčanu socijalnu pomoć.
U odnosu na broj
članova domaćinstva, ukupan mesečni prihod domaćinstva određen prema
podacima ministarstva nadležnog za poslove trgovine o vrednosti
minimalne potrošačke korpe za tročlano domaćinstvo, može biti najviše:
1) do 24.768,09 dinara za domaćinstva sa jednim članom;
2) do 39.255,97 dinara za domaćinstva sa dva člana;
3) do 53.743,85 dinara za domaćinstva sa tri člana;
4) do 68.231,73 dinara za domaćinstva sa četiri člana;
5) do 82.719,61 dinara za domaćinstva sa pet članova;
6) do 97.207,49 dinara za domaćinstva sa šest članova;
7) za domaćinstva sa više od šest članova za svakog dodatnog člana dodaje se: 14.487,88 dinara.
Ukupan
mesečni prihod domaćinstva iz stava 2. ovog člana usklađuje se sa
indeksom potrošačkih cena u prethodnih šest meseci, na osnovu podataka
Republičkog zavoda za statistiku, dva puta godišnje, i to: 1. aprila i
1. oktobra tekuće godine.
Aktom ministra nadležnog za poslove energetike, utvrđuje se usklađeni iznos iz stava 3. ovog člana.
Akt iz stava 4. ovog člana objavljuje se u "Službenom glasniku Republike Srbije".
Član 5
Imovno
stanje iz člana 3. stav 1. tačka 1) podtačka (3) ove uredbe podrazumeva
da domaćinstvo ne poseduje drugu stambenu jedinicu osim stambene
jedinice maksimalne površine koja odgovara broju članova domaćinstva, a
koja je utvrđena zakonom kojim se uređuje stanovanje i održavanje
zgrada, uvećane za 10 m
2
.
Ukupna površina stambene jedinice iz stava 1. ovog člana je:
1) za jednočlano domaćinstvo do 40 m
2
;
2) za dvočlano domaćinstvo do 58 m
2
;
3) za tročlano domaćinstvo do 66 m
2
;
4) za četvoročlano domaćinstvo do 74 m
2
;
5) za petočlano domaćinstvo do 87 m
2
;
6) za šestočlano i veće domaćinstvo do 96 m
2
.
Član 6
Seosko
domaćinstvo može imati u svojini jednu stambenu jedinicu i stiče status
energetski ugroženog kupca bez obzira na površinu te stambene jedinice.
Član 7
Domaćinstvo čiji
su članovi ostvarili pravo na novčanu socijalnu pomoć, uvećanu novčanu
socijalnu pomoć, dečiji dodatak ili uvećani dodatak za pomoć i negu
drugog lica stiče status energetski ugroženog kupca po osnovu akta
nadležnog organa o stečenom pravu.
Nadležni
organ iz stava 1. ovog člana po službenoj dužnosti dostavlja organu
jedinice lokalne samouprave nadležnom za poslove socijalne zaštite (u
daljem tekstu: organ jedinice lokalne samouprave) podatke iz službenih
evidencija o licu koje je ostvarilo pravo, i to: jedinstveni matični
broj građana, odnosno evidencijski broj stranca, ime i prezime, adresu
prebivališta odnosno boravišta lica, broj članova domaćinstva, kao i
pravo koje je lice ostvarilo i rok važenja akta o sticanju tog prava.
Za sticanje statusa energetski ugroženog kupca iz stava 1. ovog člana ne primenjuju se uslovi iz čl. 4. i 5. ove uredbe.
Član 7a
Domaćinstvo
korisnika prava na penziju do i u visini iznosa od 24.987,67 dinara,
koji ima prebivalište na teritoriji Republike Srbije i koji ima ugovor,
odnosno račun o snabdevanju električnom energijom na svoje ime, odnosno
koji je kod snabdevača evidentiran kao krajnji kupac električnom
energijom, stiče status energetski ugroženog kupca na osnovu rešenja
organa jedinice lokalne samouprave, a po osnovu akta nadležnog organa o
pravu na penziju i ugovora o snabdevanju, odnosno računa za električnu
energiju evidentiranog kod snabdevača na svoje ime.
Nadležni
organ koji vodi matičnu evidenciju o korisnicima prava iz penzijskog i
invalidskog osiguranja dužan je da, po službenoj dužnosti, u postupku
pokrenutom po zahtevu stranke, odnosno po službenoj dužnosti, a na
zahtev organa jedinice lokalne samouprave, tom organu dostavi podatke o
korisniku penzije čiji iznos penzije, odnosno ukupni iznos penzija ne
prelazi iznos iz stava 1. ovog člana, i to: jedinstveni matični broj
građana, odnosno evidencijski broj stranca, ime i prezime i adresu
prebivališta. Dostavljanje podataka vrši se jednom mesečno, počev od
obrade penzija za oktobar 2023. godine.
Izuzetno
od stava 2. ovog člana, lica za koja nisu dostavljeni podaci od strane
organa koji vodi matičnu evidenciju o korisnicima prava iz penzijskog i
invalidskog osiguranja, mogu podneti zahtev organu jedinice lokalne
samouprave radi utvrđivanja statusa energetski ugroženog kupca, pod
uslovima propisanim ovom uredbom.
Snabdevači
koji snabdevaju domaćinstva električnom energijom dužni su da na zahtev
organa jedinice lokalne samouprave dostave podatke o identifikacionom
broju mernog mesta za električnu energiju (ED broju).
Zahtev
iz stava 4. ovog člana sadrži: jedinstveni matični broj građana,
odnosno evidencijski broj stranca, ime i prezime i adresu prebivališta
za lice koje je stranka u postupku utvrđivanja ispunjenosti uslova za
sticanje statusa energetski ugroženog kupca.
Podaci
dostavljeni na zahtev organa jedinice lokalne samouprave mogu se
koristiti samo u svrhu ostvarivanja statusa energetski ugroženog kupca
iz stava 1. ovog člana i čuvaju se do okončanja postupka utvrđivanja
ispunjenosti uslova za sticanje statusa energetski ugroženog kupca (ako
nisu ispunjeni uslovi za sticanje statusa), odnosno do prestanka
statusa energetski ugroženog kupca.
Lica čiji se podaci o ličnosti obrađuju, ostvaruju prava u skladu sa zakonom kojim se uređuje zaštita podataka o ličnosti.
Na sticanje statusa energetski ugroženog kupca iz stava 1. ovog člana ne primenjuju se uslovi iz čl. 4. i 5. ove uredbe.
Član 8
Domaćinstvo
na osnovu zdravstvenog stanja stiče status energetski ugroženog kupca,
ako član domaćinstva koristi medicinske aparate ili uređaje neophodne
za održavanje zdravlja, za čiji rad je potrebno napajanje iz
elektrodistributivne mreže i kome obustavom isporuke električne
energije može biti ugrožen život ili zdravlje.
Za sticanje statusa energetski ugroženog kupca iz stava 1. ovog člana ne primenjuju se uslovi iz čl. 4. i 5. ove uredbe.
III SADRŽINA ZAHTEVA I NAČIN UTVRĐIVANJA ISPUNJENOSTI USLOVA ZA STICANJE STATUSA ENERGETSKI UGROŽENOG KUPCA
Član 9
Postupak za sticanje statusa energetski ugroženog kupca pokreće se po zahtevu, odnosno po službenoj dužnosti.
Zahtev
za sticanje statusa energetski ugroženog kupca na koji se primenjuju
uslovi iz čl. 4-7. ove uredbe (u daljem tekstu: Zahtev) podnosi
domaćinstvo organu jedinice lokalne samouprave nadležnom za poslove
socijalne zaštite u mestu prebivališta.
Zahtev
se podnosi na Obrascu ZEUK1 koji se objavljuje na internet stranici
ministarstva nadležnog za poslove energetike (u daljem tekstu:
Ministarstvo) i na internet stranici jedinica lokalne samouprave.
Izbeglice i interno raseljena lica Zahtev podnose u mestu boravišta u Republici Srbiji.
U
zavisnosti da li se na sticanje statusa energetski ugroženog kupca
primenjuje član 3. stav 1. tačka 1) ili član 3. stav 1. tačka 2) ove
uredbe, Zahtev sadrži sledeće podatke:
1) ime
i prezime, jedinstveni matični broj građana, adresu prebivališta,
odnosno boravišta podnosioca Zahteva i članova domaćinstva;
2)
da li je član domaćinstva podnosioca Zahteva korisnik novčane socijalne
pomoći ili uvećane novčane socijalne pomoći ili dečijeg dodatka ili
uvećanog dodatka za pomoć i negu drugog lica;
3)
osnov po kojem se podnosi Zahtev - po osnovu kriterijuma iz člana 3.
stav 1. tačka 1) ove uredbe, ili je korisnik novčane socijalne pomoći
i/ili uvećane novčane socijalne pomoći i/ili dečijeg dodatka i/ili
uvećanog dodatka za pomoć i negu drugog lica;
4) da li se Zahtev odnosi na električnu energiju, prirodni gas ili toplotnu energiju;
5)
o svim prihodima domaćinstva podnosioca Zahteva koji su utvrđeni u
skladu sa propisom kojim se uređuju primanja i prihodi koji su od
uticaja na ostvarivanje prava na novčanu socijalnu pomoć;
6) adresu i površinu stambene jedinice i pravni osnov korišćenja;
7)
o snabdevaču električne energije i identifikacionom broju mernog mesta
(u daljem tekstu: ED broj), odnosno snabdevaču prirodnog gasa i mernom
uređaju za prirodni gas, odnosno snabdevaču za toplotnu energiju;
8) druge podatke od značaja za ostvarivanje prava.
Organ
jedinice lokalne samouprave, za domaćinstvo iz člana 7a stav 1. ove
uredbe, pokreće postupak za sticanje statusa energetski ugroženog kupca
po zahtevu stranke, odnosno po službenoj dužnosti, na osnovu podataka
iz službenih evidencija o ostvarenom pravu.
Zahtev
za sticanje statusa energetski ugroženog kupca iz člana 7a ove uredbe
podnosi se organu jedinice lokalne samouprave, u mestu prebivališta,
odnosno boravišta, na obrascu ZEUK3, koji se objavljuje na internet
stranici Ministarstva i na internet stranici jedinica lokalne
samouprave.
Zahtev iz stava 7. ovog člana
sadrži podatke o imenu i prezimenu, jedinstvenom matičnom broju građana
i adresi prebivališta, odnosno boravišta podnosioca zahteva.
Uz
zahtev iz stava 7. ovog člana podnosi se: dokaz o visini iznosa penzije
(penzioni ček), ugovor o snabdevanju, odnosno poslednji račun za
isporučenu električnu energiju i očitana ili fotokopirana lična karta.
Organ
jedinice lokalne samouprave, za domaćinstvo iz člana 7. stav 1. i člana
7a stav 1. ove uredbe, na osnovu dostavljenih podataka iz službenih
evidencija o članu domaćinstva koji se odnose na ugovor o snabdevanju,
utvrđuje podatke o snabdevaču električne energije i ED broju, odnosno
snabdevaču prirodnog gasa i mernom uređaju za prirodni gas, odnosno
identifikacionom broju i snabdevaču za toplotnu energiju.
Član 10
Ispunjenost
uslova za sticanje statusa energetski ugroženog kupca utvrđuje se
uvidom u podatke iz službene evidencije, odnosno javne isprave o:
1) prebivalištu i srodstvu za podnosioca Zahteva i članove domaćinstva;
2)
ukupnim mesečnim primanjima i prihodima podnosioca Zahteva i članova
domaćinstva, da su deca starija od 15 godina na redovnom školovanju, a
za nezaposleno lice, odnosno korisnika novčane naknade po propisima
kojima se uređuje zapošljavanje i osiguranje za slučaj nezaposlenosti,
status nezaposlenosti;
3) nepokretnosti koju poseduje podnosilac Zahteva i članovi njegovog domaćinstva u mestu prebivališta i mestu rođenja;
4) utvrđenom porezu na imovinu podnosioca Zahteva i članova domaćinstva iz mesta prebivališta i iz mesta rođenja;
5)
snabdevaču i ED broju za isporučenu električnu energiju ili snabdevaču
i mernom uređaju za prirodni gas, odnosno snabdevaču za toplotnu
energiju (ugovor o snabdevanju, odnosno poslednji račun za električnu
energiju, poslednji račun za prirodni gas, odnosno poslednji račun za
isporučenu toplotnu energiju).
U slučaju da
podnosilac Zahteva nema ugovor o snabdevanju električnom energijom ili
prirodnim gasom, ili da nije evidentiran kao krajnji kupac toplotne
energije kod energetskog subjekta, odnosno ukoliko račun ne glasi na
njegovo ime, uz Zahtev se prilaže ugovor, javna isprava ili drugi
dokument kojim se dokazuje po kom pravnom osnovu domaćinstvo boravi u
stambenoj jedinici, u kojoj je kupac po ugovoru o snabdevanju
električnom energijom ili prirodnim gasom, odnosno evidentirani kupac u
slučaju toplotne energije, drugo lice (ugovor o zakupu stambene
jedinice, odluka suda i sl.).
Podaci o
činjenicama iz stava 1. ovog člana utvrđuju se za mesec koji prethodi
mesecu podnošenja Zahteva, osim ako posebnim propisom nije drugačije
uređeno.
Član 11
Ispunjenost
uslova za sticanje statusa energetski ugroženog kupca koji ostvaruje to
pravo po osnovu novčane socijalne pomoći ili uvećane novčane socijalne
pomoći ili dečijeg dodatka ili uvećanog dodatka za pomoć i negu drugog
lica, dokazuje se na osnovu podataka iz službenih evidencija iz člana
7. stav 2. i člana 9. stav 10. ove uredbe, odnosno na osnovu:
1)
rešenja o stečenom pravu na novčanu socijalnu pomoć ili uvećanu novčanu
socijalnu pomoć ili dečiji dodatak ili uvećani dodatak za pomoć i negu
drugog lica;
2) ugovora o snabdevanju,
odnosno poslednjeg računa za isporučenu električnu energiju ili
prirodni gas, odnosno poslednjeg računa za isporučenu toplotnu energiju.
U
slučaju da podnosilac Zahteva ne poseduje dokumenta iz stava 1. tačka
2) ovog člana, odnosno da član domaćinstva nije evidentiran kao krajnji
kupac kod snabdevača električnom energijom, prirodnim gasom ili
toplotnom energijom, shodno se primenjuju pravila člana 10. stav 2. ove
uredbe.
Član 11a
Ispunjenost
uslova za sticanje statusa energetski ugroženog kupca iz člana 7a ove
uredbe utvrđuje se uvidom u podatke iz službene evidencije, odnosno
javne isprave o:
1) visini iznosa penzije;
2)
snabdevaču i ED broju za isporučenu električnu energiju na kome je kao
krajnji kupac evidentiran korisnik penzije koji ima ugovor, odnosno
račun o snabdevanju električnom energijom na svoje ime;
3) prebivalištu.
Podaci o činjenicama iz stava 1. ovog člana utvrđuju se za mesec koji prethodi mesecu pokretanja postupka.
Na
osnovu podataka iz službene evidencije iz stava 1. ovog člana, organ
jedinice lokalne samouprave, za domaćinstvo iz stava 1. ovog člana, u
postupku neposrednog odlučivanja donosi rešenje o statusu energetski
ugroženog kupca.
U slučaju da korisnik prava
na penziju nije evidentiran kao krajnji kupac kod snabdevača
električnom energijom, korisnik prava na penziju dokazuje svoje pravo
ugovorom, odnosno računom za snabdevanje električnom energijom na svoje
ime.
IV NAČIN IZDAVANJA I SADRŽINA REŠENJA O STICANJU STATUSA I ROKOVI VAŽENJA REŠENJA
Član 12
Organ
jedinice lokalne samouprave dužan je da donese rešenje o statusu
energetski ugroženog kupca, najkasnije u roku od 30 dana od dana
pokretanja postupka za sticanje statusa energetski ugroženog kupca, po
zahtevu stranke ili po službenoj dužnosti.
Rešenje
kojim se Zahtev usvaja sadrži, pored elemenata propisanih zakonom kojim
se uređuje opšti upravni postupak, osnov za ostvarivanje statusa
energetski ugroženog kupca, podatke o ED broju za električnu energiju,
odnosno mernom uređaju za prirodni gas, odnosno snabdevaču za toplotnu
energiju, broju članova domaćinstva, količini električne energije ili
prirodnog gasa, odnosno procentu umanjenja računa za toplotnu energiju,
za koju se umanjuje mesečna obaveza plaćanja, kao i roku važenja
rešenja.
Izuzetno od stava 2. ovog člana, ako
se status energetski ugroženog kupca stiče po osnovu akta o pravu na
penziju, rešenje kojim se zahtev usvaja, odnosno koje se donosi po
službenoj dužnosti, sadrži pored elemenata propisanih zakonom kojim se
uređuje opšti upravni postupak, osnov za ostvarivanje statusa
energetski ugroženog kupca i podatke o ED broju za električnu energiju,
iznosu umanjenja računa za električnu energiju, kao i roku važenja
rešenja.
Protiv rešenja iz stava 1. ovog člana može se izjaviti žalba opštinskom, odnosno gradskom veću.
Član 13
Rešenje o sticanju statusa energetski ugroženog kupca donosi se sa rokom važenja najduže do kraja kalendarske godine.
Rešenje
o sticanju statusa energetski ugroženog kupca koje se donosi na osnovu
akta kojim se utvrđuje pravo na novčanu socijalnu pomoć ili uvećanu
novčanu socijalnu pomoć ili dečiji dodatak ili uvećani dodatak za pomoć
i negu drugog lica donosi se sa rokom važenja koji se utvrđuje u
kalendarskom mesecu u skladu sa važenjem navedenog akta.
U
slučaju da akt iz stava 2. ovog člana nije vremenski ograničen, rešenje
o sticanju statusa energetski ugroženog kupca donosi se sa rokom
važenja iz stava 1. ovog člana.
Rešenje o
sticanju statusa energetski ugroženog kupca za domaćinstvo iz člana 7a
ove uredbe donosi se sa rokom važenja do 31. marta 2024. godine.
Pravo
na umanjenje računa energetski ugroženog kupca iz stava 4. ovog člana,
priznato u postupku po zahtevu, odnosno po službenoj dužnosti, ne može
se obnavljati.
Član 14
U
slučaju iz člana 13. stav 1. ove uredbe, novi Zahtev za narednu
kalendarsku godinu može se podneti najranije 30 dana pre isteka roka
važenja rešenja.
U slučaju iz člana 13. stav
2. ove uredbe, novi Zahtev može se podneti nakon donošenja novog akta
kojim je podnosiocu Zahteva utvrđeno pravo na novčanu socijalnu pomoć
ili uvećanu novčanu socijalnu pomoć ili dečiji dodatak ili uvećani
dodatak za pomoć i negu drugog lica.
U slučaju iz člana 13. stav 3. ove uredbe, novi Zahtev može se podneti najranije 30 dana pre isteka roka važenja rešenja.
Uz
Zahtev iz stava 1. ovog člana, ukoliko nije došlo do promene podataka
na osnovu kojih je doneto rešenje o sticanju statusa energetski
ugroženog kupca, što se konstatuje uzimanjem izjave na zapisnik pod
krivičnom i materijalnom odgovornošću pred organom jedinice lokalne
samouprave, nije potrebno prilagati dokaze koji su već ranije
priloženi, izuzev dokaza o ukupnim mesečnim primanjima i prihodima
domaćinstva.
Član 15
Ako
u roku važenja rešenja iz člana 13. ove uredbe nastanu promene u
podacima o činjenicama na osnovu kojih je to rešenje doneto (promene u
primanjima i prihodima, broju članova domaćinstva, svojinskih prava na
stambenim jedinicama, prebivališta i dr.) imalac statusa ugroženog
kupca je dužan da, u roku od 30 dana od dana nastanka promene, organu
jedinice lokalne samouprave podnese zahtev za izmenu rešenja.
Organ jedinice lokalne samouprave utvrđuje promene uvidom u podatke iz službene evidencije, odnosno javne isprave.
U
slučaju da se o promenjenim podacima ne vodi službena evidencija,
imalac statusa je dužan da uz zahtev iz stava 1. ovog člana priloži
dokaze o tim promenama.
Energetski ugroženi kupac gubi status ukoliko prestane da ispunjava uslove iz čl. 4-8. ove uredbe.
V SADRŽINA I OBIM PRAVA NA UMANJENJE MESEČNE OBAVEZE PLAĆANJA
Član 16
Energetski
ugroženi kupac stiče pravo na umanjenje mesečne obaveze za određene
količine električne energije, prirodnog gasa ili toplotne energije, u
meri:
1) za električnu energiju, za sve mesece:
(1) za jednočlano domaćinstvo - 120 kWh mesečno;
(2) za dvočlano i tročlano domaćinstvo - 160 kWh mesečno;
(3) za četvoročlano i petočlano domaćinstvo - 200 kWh mesečno;
(4) za šestočlano i veće domaćinstvo - 250 kWh mesečno;
2) za prirodni gas, za mesece januar, februar, mart, oktobar, novembar i decembar:
(1) za jednočlano domaćinstvo - 359 kWh mesečno;
(2) za dvočlano i tročlano domaćinstvo - 462 kWh mesečno;
(3) za četvoročlano i petočlano domaćinstvo - 616 kWh mesečno;
(4) za šestočlano i veće domaćinstvo - 770 kWh mesečno;
3) za toplotnu energiju, za svaki mesec za koji se ispostavlja račun:
(1) za jednočlano domaćinstvo, 60% mesečnog računa;
(2) za dvočlano i tročlano domaćinstvo, 50% mesečnog računa;
(3) za četvoročlano i petočlano domaćinstvo, 45% mesečnog računa;
(4) za šestočlano i veće domaćinstvo, 40% mesečnog računa.
Obračun umanjenja se vrši na sledeći način:
1)
umanjenje mesečne obaveze za električnu energiju iskazuje se umanjenjem
mesečnog računa za iznos utvrđen množenjem količine iz stava 1. tačka
1) ovog člana sa višom dnevnom tarifom iz zelene zone za potrošače iz
kategorije "Široka potrošnja sa dvotarifnim merenjem", uvećanom za 10%,
iz akta o regulisanoj ceni električne energije za garantovano
snabdevanje, na koji je Savet Agencije za energetiku Republike Srbije
dao saglasnost i koji je u primeni;
2)
umanjenje mesečne obaveze za prirodni gas iskazuje se umanjenjem
mesečnog računa za iznos utvrđen množenjem količine iz stava 1. tačka
2) ovog člana sa tarifom "energent" za potrošače iz grupe domaćinstva
koje snabdeva Javno preduzeće "Srbijagas" Novi Sad, uvećanom za 5% iz
cenovnika prirodnog gasa za javno snabdevanje Javnog preduzeća
"Srbijagas" Novi Sad, na koji je Savet Agencije za energetiku Republike
Srbije dao saglasnost i koji je u primeni;
3) umanjenje mesečne obaveze za toplotnu energiju iskazuje se procentualnim umanjenjem mesečnog računa.
Izuzetno
od st. 1. i 2. ovog člana, energetski ugroženi kupac iz člana 7a ove
uredbe stiče pravo na umanjenje mesečne obaveze plaćanja računa za
električnu energiju na jednom mernom mestu, za mesece: oktobar,
novembar i decembar 2023. godine i januar, februar i mart 2024. godine,
u visini od 1.000,00 dinara sa akcizom i porezom na dodatu vrednost.
Član 17
Obim
umanjenja mesečne obaveze iz člana 16. stav 1. tačka 1) ove uredbe
ostvaruje se u slučaju da je mesečna potrošnja u obračunskom periodu,
svedena na 30 dana, manja ili jednaka od 6,5 puta količina električne
energije iz člana 16. stav 1. tačka 1) ove uredbe.
Umanjenje
mesečne obaveze ne ostvaruje se u slučaju da je ostvarena mesečna
potrošnja električne energije u obračunskom periodu, svedena na 30
dana, veća od 6,5 puta količina iz člana 16. stav 1. tačka 1) ove
uredbe.
Obim umanjenja mesečne obaveze iz
člana 16. stav 1. tačka 2) ove uredbe ostvaruje se u slučaju da je
mesečna potrošnja domaćinstva, u obračunskom periodu, svedena na 30
dana, manja ili jednaka od 2,5 puta količina prirodnog gasa iz člana
16. stav 1. tačka 2) ove uredbe.
Umanjenje
mesečne obaveze ne ostvaruje se u slučaju da je ostvarena mesečna
potrošnja prirodnog gasa u obračunskom periodu, svedena na 30 dana,
veća od 2,5 puta količina iz člana 16. stav 1. tačka 2) ove uredbe.
Ukoliko
je mesečni račun za isporučenu električnu energiju, prirodni gas,
odnosno toplotnu energiju manji od izračunatog umanjenja mesečne
obaveze iz člana 16. stav 1. ove uredbe, umanjenje će biti obračunato u
visini stvarnog mesečnog računa za isporučenu električnu energiju,
prirodni gas, odnosno toplotnu energiju.
Član 18
U skladu sa podnetim Zahtevom, pravo na umanjenje mesečne obaveze sadrži jedno od sledećih prava:
1) sticanje prava na umanjenje mesečne obaveze za određene količine električne energije;
2) sticanje prava na umanjenje mesečne obaveze za određene količine prirodnog gasa;
3) sticanje prava na umanjenje mesečne obaveze za toplotnu energiju.
Izuzetno
od stava 1. ovog člana, energetski ugroženi kupac iz člana 7a ove
uredbe stiče pravo na umanjenje mesečne obaveze plaćanja računa za
električnu energiju na jednom mernom mestu.
Energetski
ugroženi kupac može istovremeno da ostvari pravo na umanjenje mesečne
obaveze iz st. 1. i 2. ovog člana i da ostvari pravo iz člana 21. stav
6. ove uredbe na zaštitu od obustave isporuke električne energije zbog
neizvršenih obaveza iz ugovora o snabdevanju.
Član 19
Organ
jedinice lokalne samouprave podatke iz rešenja o sticanju statusa
energetski ugroženog kupca dostavlja energetskom subjektu nadležnom za
snabdevanje, svakog meseca, bez odlaganja, najkasnije do 25. u mesecu
za tekući mesec, u elektronskoj i štampanoj formi, na obrascu T1 koji
se objavljuje na internet stranici Ministarstva, radi ostvarivanja
prava energetski ugroženog kupca iz čl. 16. i 17. ove uredbe.
Podaci
iz stava 1. ovog člana dostavljaju se o svim energetski ugroženim
kupcima koji mogu ostvariti pravo na umanjenje računa u datom mesecu.
Podaci
u elektronskoj formi dostavljaju se u Excel tabeli u zaštićenom
prikazu, a podaci u štampanoj formi moraju biti potpisani od strane
rukovodioca organa jedinice lokalne samouprave nadležnog za poslove
socijalne zaštite.
Podaci iz stava 1. ovog
člana su podaci o: imenu i prezimenu, jedinstvenom matičnom broju, PTT
broju, jedinici lokalne samouprave, mestu, ulici i broju odnosno adresi
prebivališta lica po čijem je Zahtevu doneto rešenje o stečenom statusu
energetski ugroženog kupca, broju članova domaćinstva/visini umanjenja,
osnovu sticanja statusa energetski ugroženog kupca, ED broju za
isporučenu električnu energiju, mernom uređaju za prirodni gas i
snabdevaču električnom energijom, prirodnim gasom i toplotnom
energijom.
Organ jedinice lokalne samouprave
ima istu obavezu dostave podataka energetskom subjektu za snabdevanje
električnom energijom i u odnosu na energetski ugroženog kupca iz člana
3. stav 1. tačka 3) ove uredbe, na obrascu T2 koji se objavljuje na
internet stranici Ministarstva, radi ostvarivanja prava energetski
ugroženog kupca iz člana 8. ove uredbe.
Podaci
iz stava 5. ovog člana su podaci o: imenu i prezimenu, jedinstvenom
matičnom broju, PTT broju, jedinici lokalne samouprave, mestu, ulici i
broju odnosno adresi prebivališta lica člana domaćinstva po čijem je
zahtevu doneto rešenje o stečenom statusu energetski ugroženog kupca,
ED broju za isporučenu električnu energiju i roku važenja rešenja o
statusu.
Organ jedinice lokalne samouprave
vodi evidenciju o podacima iz rešenja o sticanju statusa energetski
ugroženog kupca iz st. 4. i 6. ovog člana, kao i evidenciju o podacima
iz rešenja kojim se odbijaju zahtevi o sticanju statusa energetski
ugroženog kupca, a koji obuhvataju: ime i prezime, jedinstveni matični
broj, PTT broj, jedinicu lokalne samouprave mesto, ulicu i broj,
odnosno adresu prebivališta lica koje je podnelo zahtev, po kom osnovu
podnosi zahtev, a u slučaju odbijanja zahteva i razlog odbijanja.
Izvod
iz evidencije iz stava 7. ovog člana organ jedinice lokalne samouprave
dostavlja Ministarstvu, do aprila tekuće godine za prethodnu godinu.
VI STICANJE STATUSA ENERGETSKI UGROŽENOG KUPCA ZBOG ZDRAVSTVENOG STANJA
Član 20
Zahtev
za sticanje statusa energetski ugroženog kupca iz člana 8. ove uredbe
podnosi se organu jedinice lokalne samouprave, u mestu prebivališta,
odnosno boravišta, na obrascu ZEUK2, koji se objavljuje na internet
stranici Ministarstva i na internet stranici jedinica lokalne
samouprave.
Zahtev iz stava 1. ovog člana
sadrži podatke o imenu i prezimenu, jedinstvenom matičnom broju građana
i adresi prebivališta, odnosno boravišta, podnosioca zahteva i članova
njegovog domaćinstva.
Uz zahtev iz stava 1.
ovog člana podnosi se izveštaj lekara o korišćenju medicinskih aparata
ili uređaja neophodnih za održavanje zdravlja, za čiji rad je neophodno
napajanje iz elektrodistributivne mreže, ugovor o snabdevanju, odnosno
poslednji račun za isporučenu električnu energiju.
U
slučaju da podnosilac zahteva iz stava 1. ovog člana nema ugovor o
snabdevanju električnom energijom, odnosno ukoliko račun ne glasi na
njegovo ime, uz zahtev se prilaže ugovor, javna isprava ili drugi
dokument kojim se dokazuje po kom pravnom osnovu domaćinstvo boravi u
stambenoj jedinici u kojoj je kupac po ugovoru o snabdevanju
električnom energijom drugo lice (ugovor o zakupu stana, odluka suda i
sl.).
Član 21
Po
podnetom zahtevu iz člana 20. stav 1. ove uredbe, a na osnovu činjenica
utvrđenih u postupku, organ jedinice lokalne samouprave, u roku od 30
dana od dana podnošenja zahteva, odlučuje po zahtevu ugroženog kupca iz
člana 8. ove uredbe.
Rešenje kojim se usvaja
zahtev iz člana 20. stav 1. ove uredbe sadrži, pored elemenata
propisanih zakonom kojim se uređuje opšti upravni postupak, podatke o
ED broju i roku važenja rešenja.
Rešenje iz
stava 2. ovog člana, pored podnosioca zahteva iz člana 20. stav 1. ove
uredbe, dostavlja se i snabdevaču električnom energijom bez odlaganja.
Rešenje
iz stava 2. ovog člana donosi se sa rokom važenja dve godine od dana
izdavanja i može se produžiti na zahtev energetski ugroženog kupca iz
člana 8. ove uredbe, ako je predlog za korišćenje medicinskih aparata
ili uređaja dat i u medicinskoj dokumentaciji koja se prilaže zahtevu
za produženje.
Protiv rešenja iz stava 1. ovog člana može se izjaviti žalba opštinskom, odnosno gradskom veću.
Na
osnovu stečenog statusa energetski ugroženog kupca, domaćinstvo iz
člana 8. ove uredbe zaštićeno je od obustave isporuke električne
energije zbog neizvršenih obaveza iz ugovora o snabdevanju.
VII NAČIN VOĐENJA EVIDENCIJE ENERGETSKI UGROŽENIH KUPACA
Član 22
Evidencija energetski ugroženih kupaca vodi se na osnovu donetih rešenja o sticanju statusa energetski ugroženog kupca.
Evidenciju
iz stava 1. ovog člana vode energetski subjekti za snabdevanje u
elektronskom obliku, na osnovu podataka dobijenih od organa jedinica
lokalne samouprave, u skladu sa članom 19. ove uredbe.
Evidencija iz stava 1. ovog člana vodi se tako da naročito sadrži podatke o:
1)
imenu i prezimenu, jedinstvenom matičnom broju, jedinici lokalne
samouprave i adresi prebivališta, odnosno boravišta, lica po čijem
Zahtevu je doneto rešenje o stečenom statusu energetski ugroženog kupca
i broju članova domaćinstva odnosno korisnika prava;
2) osnovu sticanja statusa energetski ugroženog kupca;
3) ED broju za isporučenu električnu energiju, odnosno mernom uređaju za prirodni gas;
4)
mesečnoj potrošnji, iznosu mesečnog umanjenja računa za isporučenu
električnu energiju, prirodni gas odnosno toplotnu energiju, broju i
datumu izdavanja računa;
5) energetski ugroženom kupcu kome se ne obustavlja isporuka električne energije zbog zdravstvenog stanja.
Evidencija
iz stava 1. ovog člana dostavlja se mesečno Ministarstvu u tabeli T1,
radi povraćaja sredstava iz budžeta Republike Srbije.
Ministarstvo
na internet stranici objavljuje zbirne podatke iz evidencija iz stava
1. ovog člana o broju energetski ugroženih kupaca i isplaćenim
sredstvima za te namene, najkasnije do aprila tekuće godine za
prethodnu godinu sa pregledom po mesecima.
VIII NAČIN OBEZBEĐIVANJA SREDSTAVA ZA ZAŠTITU ENERGETSKI UGROŽENIH KUPACA
Član 23
Sredstva
za zaštitu energetski ugroženih kupaca, u skladu sa zakonom, obezbeđuju
se u budžetu Republike Srbije, i prenose se sukcesivno i u skladu sa
likvidnim mogućnostima budžeta, na posebne namenske dinarske račune
otvorene kod Ministarstva finansija - Uprave za trezor, i to: Javnom
preduzeću "Elektroprivreda Srbije", Beograd i drugim snabdevačima koji
snabdevaju domaćinstva električnom energijom, Javnom preduzeću
"Srbijagas" Novi Sad, kao i drugim privrednim subjektima koji obavljaju
delatnost javnog snabdevanja domaćinstava prirodnim gasom i snabdevanja
toplotnom energijom, a na osnovu uredno podnete dokumentacije.
IX KAZNENE ODREDBE
Član 24
Novčanom
kaznom od 80.000 do 150.000 dinara kazniće se za prekršaj odgovorno
lice u organu jedinice lokalne samouprave ako rešenje o sticanju
statusa energetski ugroženog kupca izda suprotno čl. 4-8. ove uredbe.
Novčanom
kaznom od 5.000 do 10.000 dinara kazniće se za prekršaj imalac statusa
energetski ugroženog kupca koji ne postupi u skladu sa članom 15. stav
1. ove uredbe.
X PRELAZNA I ZAVRŠNE ODREDBE
Član 25
Na
postupke započete do dana stupanja na snagu ove uredbe, primenjivaće se
odredbe Uredbe o energetski ugroženom kupcu ("Službeni glasnik RS", br.
113/15 i 59/18).
Član 26
Danom
stupanja na snagu ove uredbe prestaje da važi Uredba o energetski
ugroženom kupcu ("Službeni glasnik RS", br. 113/15 i 59/18).
Član 27
Ova uredba stupa na snagu osmog dana od dana objavljivanja u "Službenom glasniku Republike Srbije".
Samostalni članovi Uredbe o izmenama i dopunama
Uredbe o energetski ugroženom kupcu
("Sl. glasnik RS", br. 93/2023)
Član 13
Organ
jedinice lokalne samouprave, za domaćinstvo iz člana 7. stav 1. Uredbe
o energetski ugroženom kupcu ("Službeni glasnik RS", broj 137/22) koje
do dana stupanja na snagu ove uredbe nije pokrenulo postupak za
sticanje statusa energetski ugroženog kupca, pokreće taj postupak po
službenoj dužnosti, na osnovu podataka iz službenih evidencija o
ostvarenom pravu.
Pravo na umanjenje mesečne
obaveze plaćanja računa za električnu energiju iz člana 8. stav 3. ove
uredbe, obračunava se od računa za oktobar 2023. godine zaključno sa
računom za mart 2024. godine.
Član 14
Započeti
postupci za sticanje statusa energetski ugroženog kupca, koji nisu
okončani do dana stupanja na snagu ove uredbe, okončaće se po odredbama
ove uredbe.
Član 15
Ova uredba stupa na snagu narednog dana od dana objavljivanja u "Službenom glasniku Republike Srbije".
Samostalni članovi Uredbe o izmenama
Uredbe o energetski ugroženom kupcu
("Sl. glasnik RS", br. 116/2023)
Član 3
Započeti postupci za sticanje statusa energetski ugroženog kupca, koji nisu okončani do dana početka primene ove uredbe, okončaće se po odredbama Uredbe o energetski ugroženom kupcu ("Službeni glasnik RS", br. 137/22 i 93/23).
Član 4
Ova uredba stupa na snagu osmog dana od dana objavljivanja u "Službenom glasniku Republike Srbije", a primenjuje se počev od obračuna penzija za januar 2024. godine.