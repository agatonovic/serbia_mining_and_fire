Title: PRAVILNIKO ZAŠTITI NA RADU PRI IZVOĐENJU GRAĐEVINSKIH 
 RADOVA
URL: https://www.paragraf.rs/propisi/pravilnik-o-zastiti-na-radu-pri-izvodjenju-gradjevinskih-radova.html
Extracted: 2025-07-06T23:15:32.568471
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O ZAŠTITI NA RADU PRI IZVOĐENJU GRAĐEVINSKIH 
 RADOVA
("Sl. glasnik RS", br. 53/97)
I OSNOVNE ODREDBE
Član 1
Ovim pravilnikom propisuju se posebne mere i normativi zaštite 
 na radu koji se primenjuju pri izvođenju građevinskih radova.
Građevinski radovi koji se izvode na gradilištu, u smislu ovog 
 pravilnika, jesu: izgradnja novog objekta, rekonstrukcija, dogradnja, popravka 
 ili rušenje postojećeg objekta, zatim radovi na održavanju objekta sa pripadajućim 
 instalacijama, opremom i uređajima, kao i pripremni radovi za izvođenje radova 
 na objektu, završni radovi na uređenju prostora oko objekta i radovi na likvidaciji 
 gradilišta.
Pri obavljanju poslova drugih delatnosti, koji se za potrebe 
 građevinskih radova izvode u pogonima, radionicama, proizvodnim i drugim placevima, 
 energetskim objektima i instalacijama, koji se nalaze na gradilištu ili organizaciono 
 pripadaju gradilištu, primenjuju se mere zaštite na radu utvrđene propisima 
 zaštite na radu za te delatnosti, kao i mere propisane ovim pravilnikom, tehničkim 
 propisima i jugoslovenskim standardima koji uređuju materiju zaštite na radu 
 u tim delatnostima.
Član 2
Mere i normativi iz ovog pravilnika primenjuju se na gradilištu.
Gradilište, u smislu ovog pravilnika, jeste posebno obeležen 
 radni prostor, po mogućnosti ograđen, u kome se izvode građevinski radovi.
Član 3
Građevinski radovi izvode se kao radni procesi i radne operacije, 
 u skladu sa zakonom, drugim propisima, jugoslovenskim standardima, tehničkom 
 dokumentacijom i ugovorom.
Tehnička dokumentacija izrađuje se u skladu sa zakonom, drugim 
 propisima i jugoslovenskim standardima.
Radni procesi kod kojih postoji povećana opasnost od povređivanja 
 ili pojave profesionalnih oboljenja radnika, procesi pri kojima se koriste električni, 
 mehanički i drugi uređaji sa pripadajućim instalacijama (ako instalacija postoji) 
 i procesi koji se izvode uz upotrebu konstrukcija i objekata kolektivne zaštite, 
 pomoćnih konstrukcija i objekata koji se privremeno koriste za rad i kretanje 
 radnika, mogu da budu započeti tek pošto izvođač na gradilištu obezbedi dodatnu 
 dokumentaciju sa opisom (po potrebi i šemom ili tehničkim prikazom) radnog procesa 
 i mera zaštite na radu.
Kod radnih procesa koji se izvode uz upotrebu konstrukcija 
 i objekata kolektivne zaštite ili pomoćnih konstrukcija i objekata za rad i 
 kretanje radnika, dokumentacija iz stava 3 ovog člana sadrži i projekat sa dokazom 
 utvrđenim proračunima stabilnosti konstrukcije (nosećih delova i konstrukcije 
 u celini), odnosno objekta (svake konstrukcije posebno i objekta u celini), 
 za svaku pojedinu fazu radnog procesa.
Kod radnih procesa iz stava 4 ovog člana, pored projekta za 
 izvođenje sa dokazom stabilnosti, dokumentacija sadrži i deo o merama zaštite 
 na radu pri postavljanju (montaža), korišćenju, održavanju i uklanjanju (demontaža) 
 konstrukcije ili objekta.
Kad se u radnom procesu koriste uređaji, dokumentacija iz stava 
 3 ovog člana, osim dela o merama zaštite na radu pri izvođenju radnog procesa, 
 sadrži i deo o merama zaštite pri uključivanju, upotrebi i rukovanju, održavanju 
 i prestanku upotrebe uređaja i, ako postoje, pripadajućih instalacija.
Dokumentacija iz st. 3 do 6 ovog člana, potpisana od stručnog 
 lica koje je izradilo dokumentaciju, može da bude odvojena ili da bude u sastavu 
 posebnog dela propisanog elaborata o uređenju gradilišta.
Radnici koji učestvuju u radnim procesima iz st. 3 do 6 ovog 
 člana, upoznaju se pre početka radnog procesa sa merama zaštite na radu.
Član 4
Ako naručilac i izvođač nisu međusobno uredili način obezbeđenja 
 mera zaštite na radu pri postavljanju, korišćenju, održavanju i uklanjanju radnih 
 i pomoćnih prostorija, proizvodnih i drugih placeva i objekata, prilaza i prolaza 
 za radnike, saobraćajnica za vozila, opreme, oruđa za rad i uređaja, sredstava 
 i opreme lične zaštite, konstrukcija i objekata kolektivne zaštite, pomoćnih 
 konstrukcija, kao i obezbeđenje nadzora nad sprovođenjem mera zaštite na radu 
 u procesu proizvodnje i pri radu radnika, smatra se da zaštita na radu pri izvođenju 
 građevinskih radova nije utvrđena u smislu odredaba ovog pravilnika.
II MERE I NORMATIVI ZAŠTITE NA RADU
1. Uređenje gradilišta
Član 5
Gradilište se uređuje tako da se na njemu može bezbedno obavljati 
 rad i kretanje radnika, oruđa i uređaja za rad i transportnih sredstava.
Gradilište se obezbeđuje od pristupa besposlenih lica i od 
 prilaza vozila koja ne vrše prevoz za potrebe gradilišta.
Za radnike i druga lica, dok rade ili se kreću po gradilištu, 
 korišćenje propisanog zaštitnog šlema, obavezno je.
Građevinski radovi obavljaju se tako da se njihovim izvođenjem 
 ne zagađuje okolina, a u slučaju buke, vibracija, izvođenja radova pod noćnim 
 osvetljenjem, raskopavanja, kaljanja, pojava prašine, podzemne i površinske 
 vode i ostalih pratećih pojava koje mogu ugroziti okolne objekte i stanovništvo, 
 preduzimaju se mere za njihovo otklanjanje ili dovođenje u dozvoljene granice.
Član 6
Pešački prolazi i staze za kretanje radnika u krugu gradilišta 
 uređuju se i održavaju na sledeći način:
1) podloga je ravna, tvrda, u poprečnom padu radi odvodnjavanja, 
 prohodna i po mogućnosti sa horizontalnom niveletom, posuta šljunkom, kamenom 
 ili ciglarskom sitneži, šljakom ili nekim sličnim materijalom;
2) posle jakih kiša i drugih nepogoda, kao i posle otapanja 
 snega pregledaju se sa okolinom i dovode u ispravno stanje;
3) blato i masne mrlje odmah se uklanjaju, a na početku staze 
 postavljaju se otirači za blato;
4) u zimsko vreme posipaju se da ne budu klizave;
5) za vreme noćnog rada osvetljavaju se;
6) na podlozi i stranama ne sme da se nalazi odbačeni materijal, 
 građa sa ekserima, komadi sa oštrim ivicama i drugi građevinski otpad;
7) u neposrednoj blizini prolaza i staza ne smeju da se skladište 
 složajevi građe, delovi oplate, oprema, gotovi građevinski elementi i drugi 
 predmeti, ako nisu obezbeđeni od pomeranja, preturanja i rušenja, naročito pod 
 udarom vetra;
8) ne smeju se postavljati u nivou aktivne javne saobraćajnice, 
 ukoliko nisu obeležene znacima i obezbeđene u skladu sa saobraćajnim propisima;
9) iznad mesta kretanja i rada radnika zabranjen je prenos 
 tereta, rad i kretanje drugih radnika, ako nisu preduzete mera za zaštitu od 
 padajućih predmeta;
10) uređaji za prenos građevinskih materijala i opreme ne smeju 
 da se postavljaju iznad ulaza u objekat, niti iznad prilaza za radnike, a ukoliko 
 se ovo ne može izbeći postavljaju se zaštitne konstrukcije od padajućih predmeta, 
 shodno odredbama člana 84 ovog pravilnika;
11) ne postavljaju se po dnu privremeno ili mestimično isušenih 
 vodotoka ili stajaće vode, niti tako da presecaju vododerine ili korita padinskih 
 brzaka;
12) mogu se usecati u padine brda ili kosinu nasipa ili useka, 
 samo ako su obezbeđeni od odrona sa donje i obrušavanja sa gornje strane, i 
 ako je postavljena zaštitna ograda na ivici kosine;
13) kada se postavljaju u blizini ivica kosina, jama i otvora, 
 ivice se obezbeđuju čvrstom zaštitnom ogradom za sprečavanje pada preko ivice, 
 a kad su postavljene duž nožica nasipa, podnožja kosina ili padina brda postavlja 
 se zaštita od obrušavanja;
14) kada se postavljaju po terenu najmanja širina iznosi 1,0 
 m za sporedne, a 1,5 m za glavne i prolaze i prilaze pri posebnim uslovima (u 
 skladištu građe, tesarskom placu i sl.);
15) čista visina prolaza, koja se označava sa svake strane 
 vidljivom oznakom, ne sme biti manja od 2,0 m, izuzetno, kad se iznad prolaza 
 ne može izbeći pojedinačna smetnja čija širina ne prelazi 2,0 m, visina prolaza 
 može biti i manja, ali ne manja od 1,6 m;
16) najveći dozvoljeni nagib pešačkih prolaza i staza na gradilištu 
 je 57% ili ugao podloge staze prema horizontali 30o, a veći nagibi savlađuju 
 se stepenicama;
17) visina od podloge prolaza ili staze do električnog kabla, 
 koji mora da bude izolovan, ne sme da bude manja od 3,5 m.
Član 7
Neravnine ili rupe koje se nađu na trasi pešačkog prolaza ili 
 staze duboke do 1,0 m zatrpavaju se.
Rovovi, kanali, jame i drugi otvori u zemljištu dubine preko 
 1,0 m od nivelete staze, premošćavaju se posebnim konstrukcijama - prelazom.
Prelaz mora biti stabilan, oslonjen na čvrste oslonce i osiguran 
 od pomeranja, a oslonci od sleganja.
Prelazi raspona 1,5 m i većih, moraju da imaju proračun stabilnosti 
 za konstrukciju, oslonce koji neće da se deformišu ili sležu, zatim crteže podužnog 
 i poprečnog preseka i detalja veza međusobnih elemenata konstrukcije i veza 
 konstrukcije za oslonce.
Na svakom kraju prelaza mora biti istaknuta tabla sa natpisom 
 o najvećem dozvoljenom opterećenju.
Najmanja širina prelaza iznosi 80 cm, a niveleta u nagibu do 
 20%, za veće nagibe postavljaju se stepeništa.
Prelaz se patoše tako da elementi poda u potpunosti ispunjavaju 
 površinu prelaza.
Kada prelaz nije horizontalan, po gornjoj površini patosa poprečno 
 se nakivaju daščice radi sprečavanja klizanja.
Kad je prelaz u nagibu, ili kad je rov ili otvor dublji od 
 1,0 m, postavlja se zaštitna ograda duž ivica sa obe strane, a kod horizontalnih 
 prelaza, rovova i otvora dubine do 1,0 m zaštitna ograda postavlja se samo sa 
 jedne strane.
Član 8
Gradilišni putevi po čvrstoći i ostalim putnim elementima moraju 
 biti prilagođeni voznim i ostalim karakteristikama sredstava koja se po njima 
 kreću.
Širina kolovoza gradilišnog puta u pravoj ne sme da bude manja 
 od 2,75 m, a najmanja slobodna visina 4,5 m mereno od najviše tačke kolovoza.
Brzina kretanja vozila u krugu gradilišta ne sme da prelazi 
 20 km/čas.
Nagib puteva u krugu gradilišta ne sme da bude veći od 40%, 
 odnosno niveleta puta sa horizontalom ne sme da zaklapa ugao veći od 21
o
i 50 min, s tim što se veći nagib može predvideti samo uz pisano uputstvo kojim 
 se utvrđuju uslovi pod kojima određene vrste vozila i oruđa mogu koristiti put 
 sa povećanim nagibom.
Visina od najviše tačke kolovoza do električnog kabla, koji 
 mora da bude izolovan, ne sme da bude manja od 6,0 m.
Uređenje i održavanje saobraćajnica u krugu gradilišta izvodi 
 se u skladu sa propisima o saobraćaju.
Član 9
Objekti u kojima se nalaze radne i pomoćne prostorije (kancelarije, 
 laboratorije, radionice, prostorije za odmor i presvlačenje radnika, sanitarni 
 čvorovi i sl.), zatim pomoćni objekti, uređaji i konstrukcije, proizvodni placevi, 
 parkirališta, rezervoari sa tečnim gorivom, magacini za boce sa tehničkim gasovima 
 pod pritiskom i drugi privremeni gradilišni objekti, smeštaju se u bezbedne 
 prostore gradilišta, a ako to nije moguće moraju se sprovesti posebne mere zaštite 
 na radu i pri kretanju radnika.
Član 10
Na gradilištu pre početka radova obezbeđuju se klozeti, umivaonice, 
 instalacije za pijaću vodu, za otpadne vode, prostorije za sklanjanje radnika 
 u vreme nepogoda, prostorija za sušenje mokre odeće, za uzimanje obroka hrane 
 i druge prostorije, uređaji i instalacije neophodne za obavljanje higijensko-sanitarnih 
 potreba radnika.
Član 11
Prva pomoć i transport povređenog ili obolelog radnika organizuje 
 se na gradilištu u skladu sa propisima o prvoj pomoći.
Kad je objekat koji se izgrađuje udaljen od graditeljskog naselja 
 (izgradnja puteva, železničkih pruga, hidrocentrala i sl.) obezbeđuje se prva 
 pomoć i transport za slučaj povrede ili oboljenja radnika, istovremeno na objektu 
 i u naselju.
2. Zemljani radovi
Član 12
Pre početka i za vreme radova u zemljanim materijalima i na 
 mestima na kojima postoji mogućnost pojave štetnih, zapaljivih ili eksplozivnih 
 materija, kao i u starim jamama, bunarima i drugim zapuštenim i neispitanim 
 mestima, proverava se prisustvo ovih materija.
Ulaz se može dozvoliti radnicima tek kad se utvrdi da štetne, 
 zapaljive ili eksplozivne materije nisu prisutne ili je njihovo postojanje svedeno 
 na bezopasne količine.
Kad se u rovu ili jami koristi u radnom procesu motor sa unutrašnjim 
 sagorevanjem, preduzimaju se mere da ne dođe do štetne koncentracije sagorelih 
 gasova povremenim ili stalnim izduvavanjem gasova i uduvavanjem svežeg vazduha.
Član 13
Ako se zemljani radovi izvode na mestu na kome postoje elektroinstalacije, 
 instalacije PTT, vodovoda i kanalizacije ili druge instalacije, oprema ili objekti 
 koje koristi drugo preduzeće, zemljani radovi se vrše po uputstvu dobijenom 
 pre početka radova od organizacije koja održava te instalacije, opremu ili objekte.
Ako se u toku zemljanih radova naiđe na nepoznatu instalaciju, 
 radovi se na tom delu obustavljaju, obezbeđuje se sprečavanje pristupa oruđima 
 za rad i transport, radnicima i drugim licima, dok organizacija koja održava 
 tu instalaciju ne postavi stručnog radnika pod čijim će se uputstvima i stalnim 
 nadzorom nastaviti zemljani radovi.
Član 14
Primena eksploziva pri zemljanim radovima dozvoljena je samo 
 ako je prethodno obezbeđena od izvođača i overena od strane investitora ili 
 nadzorne službe tehnička dokumentacija sa merama zaštite na radu, izrađena u 
 skladu sa propisima o manipulaciji i upotrebi eksplozivnih materija.
Član 15
Kad se zemljani radovi izvode na starim ratnim poprištima ili 
 skladištima, pre početka radova proverava se postojanje neeksplodiranih projektila 
 i drugih opasnih predmeta i materija.
Član 16
Ako se zemljani radovi obavljaju u blizini objekta sa koga 
 padom ili rušenjem materijala i drugih predmeta mogu da budu ugroženi radnici, 
 ili u blizini saobraćajnice sa koje pešaci ili saobraćajna sredstva u pokretu 
 mogu da ugroze radnike, pre početka radova i u toku radova sprovode se mere 
 za bezbedan rad radnika.
Član 17
Zemljani radovi izvode se uz primenu posebnih mera zaštite, 
 ako za pojedine zemljane radove ovim pravilnikom nije drukčije određeno.
Posebne mere zaštite na radu pri izvođenju zemljanih radova, 
 u smislu ovog pravilnika, jesu mere protiv obrušavanja, odrona pri iskopima, 
 nasipanju ili izradi kosina, mere za sprečavanje klizanja okolnih zemljanih 
 slojeva, mere protiv nepovoljnog dejstva podzemnih i površinskih voda i druge 
 mere za obezbeđenje mesta rada i kretanja radnika.
Posebne mere zaštite na radu pri zemljanim radovima izvode 
 se pod stalnim nadzorom i uputstvima stručnog radnika.
Za zemljane radove koji se izvode uz primenu posebnih mera 
 zaštite na radu izvođač obezbeđuje tehničku dokumentaciju iz člana 3 ovog pravilnika.
Ne primenjujući posebne mere zaštite na radu mogu se izvoditi 
 zemljani radovi na iskopu dubine do 1,0 m ili nasipanju u visini do 1,0 m od 
 površine terena ako:
1) zemljani materijal ostaje u ravnoteži pri nagibu pod kojim 
 se radovi izvode i pri promeni prirodne vlage, dodiru sa vazduhom, pojavi podzemne 
 vode, dejstvu površinskih voda i potresima od saobraćaja ili građevinskih mašina 
 u radu;
2) radovi ne izazivaju pokretanje okolnih slojeva zemljane 
 mase;
3) radovi ne ugrožavaju obližnje objekte, saobraćajnice i ostali 
 okolni prostor;
4) u zoni radova nema podzemnih ili nadzemnih instalacija.
Član 18
Posebne mere zaštite od obrušavanja preduzimaju se pri iskopima 
 dubljim od 1,0 m ili nasipima višim od 1,0 m ukoliko se iskop ili nasip izvode 
 pod uglom jednakim ili većim od ugla klizne ravni materijala u zavisnosti od 
 visine iskopa ili nasipa.
Obrušavanje strana iskopa sprečava se kosim iskopom pod uglom 
 manjim od ugla klizne ravni materijala, stepenastim iskopom, ako materijal na 
 manjim visinama može vertikalno da stoji, a najčešće podgradom.
Podgrada se sastoji od oplate i unutrašnjih elemenata.
Oplata se postavlja tako da prihvata zemljane pritiske sa strana 
 iskopa i prenosi ih na unutrašnje elemente podgrade koji ove sile međusobno 
 raspodeljuju i uravnotežavaju.
Oplata ne sme da bude tako proređena da se zemljani materijal 
 može da obruši u rov. Kod rastresitih materijala elementi oplate se međusobno 
 priljubljuju, a sa spoljne strane oplate šupljine u zemljanom materijalu se 
 zatrpavaju, da ne dođe do deformacije oplate usled pritisaka sa druge strane.
Horizontalni unutrašnji elementi podgrade ne smeju da menjaju 
 položaj pod opterećenjem, pa se međusobno čvrsto povezuju, a između horizontalnih 
 podužnih nosača oplate, po potrebi, postavljaju se vertikalni stubovi.
Podgrađivanje se vrši postepeno istovremeno sa iskopom, od 
 gornje ivice ka dnu pobijanjem oplate i postavljanjem unutrašnjih elemenata 
 podgrade, uz izbacivanje iskopanog materijala. Vađenje se vrši obrnutim redosledom, 
 istovremeno sa zatrpavanjem.
Materijal upotrebljen za podgradu mora da odgovara tehničkim 
 propisima i jugoslovenskim standardima za materijale nosećih konstrukcija.
Širina iskopa određuje se tako da u poprečnom preseku najmanja 
 širina čistog otvora između elemenata podgrade iznosi 60 cm.
Mesta ili polja za vertikalno spuštanje i podizanje materijala 
 i opreme kroz podgradu, posebno se podgrađuju i podešavaju za nesmetan prolazak 
 tereta, a dimenzije i međusobna rastojanja im se određuju u zavisnosti od potreba 
 tehnološkog procesa.
Član 19
Korišćenje elemenata podgrade za namene koje nisu predviđene 
 tehničkom dokumentacijom, zabranjeno je.
Izvođenje strana iskopa u kontra nagibu (ugao između strana 
 iskopa i horizontalne ravni manji je od 90
o
mereno 
 sa unutrašnje strane), zabranjeno je.
Potkopavanje (iznad iskopa postoji zatvoren svod od zemljanog 
 materijala), bez preduzimanja posebnih mera zaštite, zabranjeno je.
Kad se iskop vrši u zemljanim materijalima koji su podložni 
 obrušavanju, ne sme se napredovati sa iskopom, dok se prethodno iskopani deo 
 u potpunosti ne obezbedi od obrušavanja.
Iskopani materijal odbacuje se na dovoljno rastojanje od ivice 
 iskopa, tako da se izbegne mogućnost njegovog obrušavanja u rov, ali i da ne 
 predstavlja dodatno opterećenje na stranice iskopa.
Oplata nadvisuje najmanje za 20 cm ivicu iskopa, da bi se sprečio 
 pad materijala, alata i drugih predmeta u iskop.
Za izbacivanje zemlje iz iskopa sa dubine preko 2,0 m upotrebljavaju 
 se međupodovi, koji se ne smeju oslanjati na elemente podgrade, nego imaju posebnu 
 noseću konstrukciju, koja se ne sme opteretiti težinom, odnosno količinom materijala 
 većom od dozvoljene sa kojom su upoznati radnici pre početka posla; međupodovi 
 imaju ivičnu zaštitu visoku najmanje 20 cm.
Član 20
Pri mašinskom izvođenju zemljanih radova preduzimaju se mere 
 za bezbednost radnika koji opslužuju uređaj i drugih radnika koji se kreću ili 
 rade u blizini uređaja.
Preduzimaju se mere da se u opasnoj zoni oko uređaja u pokretu 
 ne nalazi besposleno lice, sredstvo saobraćaja, instalacija, predmet ili objekat 
 koji bi radom uređaja mogli da budu ugroženi ili čije bi prisustvo, odnosno 
 postojanje moglo da izazove nesiguran rad uređaja.
Uređaj može da se upotrebi samo kad su obezbeđeni uslovi za 
 njegov pravilan rad i manevrisanje, kao što su odgovarajući prilaz, potreban 
 slobodan prostor, mogućnost za pravilno postavljanje u radni položaj, preglednost 
 i drugi uslovi iz uputstva proizvođača za upotrebu uređaja.
Ivice iskopa, nasipa ili kosina opterećuju se uređajima samo 
 ako su preduzete mere za sprečavanje obrušavanja usled delovanja njihove težine 
 i vibracija.
Zabranjen je rad uređaja na mekanim, klizavim, strmim i drugim 
 podlogama na kojima može da dođe do propadanja oslonaca uređaja, poremećaja 
 stabilne ravnoteže i neočekivanih pomeranja.
Zabranjen je rad uređaja u uslovima loše vidljivosti, nepovoljnih 
 atmosferskih i drugih prilika pri kojima može da dođe do gubljenja kontrole 
 rukovaoca nad radom ili manevrisanjem uređaja.
Kad se rov ili uzana jama kopaju mašinski, istovremeno sa iskopom 
 mašinski se postavlja i pobija u tlo metalna zaštitna konstrukcija ("Kringsova 
 oplata" i sl.), a radnici ulaze tek kad je iskopani deo obezbeđen od obrušavanja.
Član 21
U toku izvođenja zemljanih radova vrše se stalna osmatranja 
 ponašanja strana iskopa, nasipa ili kosina, kao i ponašanja podgrade, odnosno 
 konstrukcije za sprečavanje obrušavanja, radi blagovremenog preduzimanja mera 
 za bezbedan rad i kretanje radnika.
Kad se zemljani radovi izvode u nožici kosina, na kosinama, 
 u usecima i zasecima vrše se osmatranja ponašanja usamljenih komada stene ili 
 delova zemljine mase, pa ako se utvrdi da postoji mogućnost njihovog pokretanja, 
 uklanjaju se sa kosine ili se preduzimaju mere za sprečavanje odrona, pre početka 
 rada radnika.
Osmatranje područja rada i kretanja radnika iz st. 1 i 2 ovog 
 člana, obavezno se vrši posle prekida radova, posle vremenskih nepogoda i posle 
 otopljavanja nakon mrazeva, a pre dolaska radnika na mesto rada. Radnici ne 
 zauzimaju mesta rada, dok se ne omoguće bezbedni uslovi za njihov rad i kretanje.
Član 22
Pri izradi useka, zaseka i kosina, tehničkom dokumentacijom 
 utvrđuje se stabilnost kosine za nagib pod kojim će radovi da se izvode ili 
 u slučaju kad kosina nije stabilna sprovode se posebne mere zaštite na radu 
 za bezbedno obavljanje radova.
Član 23
Kod iskopa rovova ili jama mora da bude radnicima obezbeđena 
 mogućnost sigurnog silaska i izlaska iz rova ili jame.
Do dubine iskopa 3,0 m ispod nivoa terena, prilaz mogu biti 
 merdevine osigurane od pomeranja i preturanja, izdignute iznad ivice terena 
 najmanje 75 cm, u donjem kraju osigurane od klizanja po podlozi. Međusobno rastojanje 
 merdevina ne sme da bude veće od 30,0 m.
Preko dubine od 3,0 m za silazak i izlazak iz iskopa obezbeđuje 
 se propisano stepenište ili propisane penjalice sa leđobranom. Međusobno horizontalno 
 rastojanje stalnih mesta za silazak ili izlazak radnika iz iskopa na dubinama 
 preko 3,0 m ne sme biti veće od 20,0 m.
Pri silaženju ili izlaženju radnika, ne smeju da budu ugroženi 
 od pada predmeta ostali radnici koji rade u blizini.
Merdevine ili stepenice redovno se čiste od blata, a za vreme 
 mraza posipaju materijalima za sprečavanje zaleđivanja.
Iz iskopa dubokih preko 1,0 m obezbeđuju se način evakuacije 
 i pomagalo za slučaj nastanka nepokretnosti radnika.
Član 24
Kod radova na ručnom iskopu otvorenih dubokih bunara i šahtova 
 (u daljem tekstu: bunar) u zemljištu podložnom obrušavanju, preduzimaju se, 
 pored mera koje nalažu drugi propisi i sledeće mere zaštite na radu:
1) iskop se izvodi uz istovremenu izradu zaštitne obloge od 
 obrušavanja, koja se postavlja po omotaču i može biti od privremene podgrade, 
 od obzida bunara, od čeličnih prstenova koji se utiskuju vertikalnom silom i 
 armirano-betonske cevi koja težinom savlađuju trenje i kombinovano;
2) kad se iskop izvodi u zemljištu sa podzemnom vodom, mora 
 se svaka faza iskopa obezbediti od dejstva spoljnog vodenog stuba na dno iskopa 
 (uzgon) i na zaštitnu oblogu po omotaču;
3) crpljenje provirne vode iz unutrašnjosti bunara ne sme se 
 vršiti uz izvlačenje čvrstih čestica materijala sa spoljne strane zidova bunara, 
 da ne bi došlo do proloma okolnog tla;
4) u gornjim slojevima zone humusa i rastresitog tla stavlja 
 se u unutrašnjost bunara posebna zaštita od obrušavanja u vidu čvrstog zaštitnog 
 prstena, osiguranog od pada u bunar, a duž ivice bunara postavlja se puna ograda 
 visine najmanje 90 cm mereno od nivoa terena, za zaštitu od upada zemljane sitneži 
 i drugih predmeta;
5) kad se kopa bunar dubine do 2,0 m, postavlja se ne terenu 
 čvrsta zaštitna spoljna ograda visine najmanje 1,0 m, na rastojanju od ivica 
 iskopa prema potrebama radnog procesa, ali ne manjem od 1,0 m;
6) kad je bunar dubine preko 2,0 m, na rastojanju najmanje 
 1,0 m od ivice otvora postavlja se puna zaštitna ograda visoka najmanje 2,0 
 m;
7) na mogućim prilazima gradilištu bunara, postavljaju se table 
 sa zabranom prilaza besposlenim licima;
8) otvor na terenu, ukoliko nije ograđen čvrstom zaštitnom 
 ogradom, prilikom prekida rada mora biti označen i pokriven, a noću i osvetljen; 
 poklopac otvora izrađuje se i postavlja tako da spreči upad pešaka;
9) čista širina prolaza za radnike ne sme biti manja od 60 
 cm;
10) u toku iskopa uzimaju se gradilišni uzorci zemljanog materijala 
 iz svakog sloja i vrši se osmatranje ponašanja zemljanog materijala; u slučaju 
 promene karakteristika ili promene ponašanja u odnosu na karakteristike tla 
 predviđene glavnim projektom ili dokumentacijom gradilišta, ne sme se nastaviti 
 sa radom, dok se ne obave provere nastalih promena i preduzmu mere za bezbedno 
 nastavljanje radova;
11) radnici koji rade u bunarima dubljim od 3,0 m, moraju imati 
 zaštitni pojas sa konopcem za izvlačenje;
12) izvlačenje iskopanog materijala iznad glava radnika zabranjeno 
 je, osim ukoliko nije postavljena nastrešnica najmanje visine 2,0 m od ravni 
 na kojoj stoje radnici, urađena tako da može da zaštiti radnike od pada zemljanog 
 materijala ili naprave za izvlačenje;
13) silazak i izlazak radnika iz bunara, obavlja se propisanim 
 merdevinama do dubine 3,0 m; preko dubine 3,0 m, zavisno od raspoloživog prostora, 
 obavlja se propisanim stepeništem, penjalicama sa propisanim leđobranom ili 
 penjalicama sa zaštitnim užetom učvršćenim na oba kraja ili kudeljnim lestvama 
 sa zaštitnim užetom učvršćenim na oba kraja; zaštitno uže pričvršćuje se po 
 visini držačima čvrsto ugrađenim u deo završenog zida na svaka 3,0 m; na dubinama 
 preko 3,0 m obavezna je primena zaštitnog pojasa čijim se vezivanjem za zaštitno 
 uže sprečava pad radnika u okolni prostor;
14) vitlo za izvlačenje i spuštanje materijala, alata i opreme 
 mora u pobledu mera zaštite na radu da odgovara propisima o dizalicama.
Član 25
Za silazak i izlazak radnika iz bunara, šahta ili jame zabranjeno 
 je korišćenje zahvatnih naprava za izvlačenje materijala.
Zabranjeno je obavljanje radova u unutrašnjosti bunara ili 
 u blizini dok se radnici nalaze ispod mesta na kome se obavljaju radovi.
Član 26
Kad se iskop bunara, šahta ili jame vrši miniranjem, pored 
 mera zaštite na radu predviđenih propisima o miniranju, primenjuju se sledeće 
 mere:
1) paljenje mina sme se vršiti samo pomoću električnog uređaja 
 sa površine terena;
2) pre ulaska radnika u bunar, šaht ili jamu, a posle izvršenog 
 miniranja, vrši se provera prisutnosti štetnih zapaljivih ili eksplozivnih gasova, 
 pa ako se utvrdi njihova prisutnost, radnici ne smeju prilaziti otvoru dok se 
 ne preduzmu mere za bezbedan rad;
3) posle miniranja, a pre nastavljanja radova treba proveriti 
 stanje bočnih strana i dna, kao i stanje primenjenih zaštitnih mera, kako bi 
 se omogućio bezbedan nastavak radova.
Član 27
Kad se bunar, šaht ili jama kopa pod zaštitom privremene podgrade, 
 izrađuje se tehnička dokumentacija u skladu sa odredbama člana 3 ovog pravilnika, 
 uz dodatni prikaz oziđivanja odozdo na više, istovremeno sa postepenim uklanjanjem 
 podgrade, ali tako da ne bude ugrožena stabilnost i funkcija preostalog dela.
Iskop i izrada bunara, šahta ili jame, kao i radovi na opravci 
 ili čišćenju, izvode se pod stalnim nadzorom i uz uputstva stručnog radnika.
Član 28
Kad se zemljani radovi obavljaju u naseljenim mestima, pored 
 mera utvrđenih saobraćajnim i drugim propisima, preduzimaju se i sledeće mere:
1) krug gradilišta se obezbeđuje pre početka i održava u toku 
 radova od opasnog upada sredstava javnog saobraćaja, postavljanjem signalizacije, 
 fizičkih prepreka, promenom režima saobraćaja, odbacivanjem saobraćaja na bezbednu 
 udaljenost, skretanjem na druge pravce, ili potpunim ukidanjem za vreme trajanja 
 radova; za ove mere potrebna je prethodna saglasnost nadležnih organa bezbednosti 
 saobraćaja i organa za održavanje javnih saobraćajnica;
2) krug gradilišta ograđuje se pre početka radova i u toku 
 godine montažnom punom ogradom visine najmanje 2,0 m, koja je obezbeđena od 
 pomeranja i preturanja; kod gradilišta koja se ne mogu u potpunosti ograditi, 
 postavlja se, radi sprečavanja prisutnosti besposlenih lica, ograda na mestima 
 mogućih prilaza, a postojeći prilazi se zaprečavaju ili ograđuju, uz postavljanje 
 znakova obaveštenja i upozorenja;
3) kad gradilište menja položaj, odnosno pomera se, kao što 
 je slučaj kod iskopa rovova za postavljanje vodovodnih ili kanalizacionih cevi, 
 faze radnog procesa se zbijaju u kraće deonice, radovi se obavljaju paralelno, 
 da bi se zauzeo i ogradio što manji prostor;
4) kad se zemljani radovi izvode u gustom gradskom tkivu nije 
 dozvoljeno gomilanje materijala preko količine potrebne za jednodnevnu ugradnju, 
 a iskopani materijal mora se odvoziti istovremeno sa iskopom;
5) nedovršeni zemljani radovi moraju biti obezbeđeni od upada 
 saobraćajnih sredstava ili prilaza besposlenih lica;
6) na otvorima u ogradi namenjenim za prolaz radnika, gradilišnih 
 vozila i uređaja postavljaju se znaci zabrane ulaza za besposlena lica i vozila, 
 a kod gradilišta sa dužim trajanjem postavlja se kapija, a za vozila - rampa 
 sa službom obezbeđenja;
7) ulaz u krug gradilišta postavlja se tako da radnici mogu 
 bezbedno prići ulazu, a izlaz iz kruga tako da radnici ne izlaze neposredno 
 na kolovoz koji je u javnom saobraćaju;
8) na mestima na kojima radovi presecaju postojeće pešačke 
 prilaze stambenim i drugim objektima postavljaju se prelazi sa čvrstom konstrukcijom, 
 zaštitnom ogradom sa obe strane i ivičnom zaštitom za sprečavanje pada predmeta; 
 kad prelaz osim radnika koriste i građani, zaštitna ograda se postavlja sa obe 
 strane, a prelaz mora da bude horizontalan i ugrađen u skladu sa odredbama člana 
 7 ovog pravilnika;
9) na mestima na kojima radovi presecaju postojeće ulaze za 
 vozila u objekte, garaže ili poprečne saobraćajnice, postavljaju se prelazne 
 konstrukcije sa na oba kraja označenim najvećim dozvoljenim opterećenjem, a 
 po potrebi i gabaritom, koje se koriste, održavaju i uklanjaju na osnovu projekta 
 urađenog u skladu sa odredbom člana 7 stav 4 ovog pravilnika;
10) kad se kopa u neposrednoj blizini postojećih objekata, 
 saobraćajnica, PTT i električnih stubova, izvođač radova mora da preduzme mere 
 za sprečavanje njihovih oštećenja, deformacija, sleganja ili pada i ostalih 
 pojava koje mogu ugroziti bezbednost radnika na radu;
11) po završetku radova, zabranjeno je ostavljati rupe i neravnine 
 ili delimično zatrpane jame, rovove, šahtove i njihove delove, neobezbeđene 
 od upada radnika ili vozila.
3. Radna platforma i lestve (pomoćni oslonci)
Član 29
Radovi na delovima objekta ili konstrukcije izdignutim od podloge, 
 koji se mogu obaviti sa oslonca čija visina ne prelazi 3,0 m izvršavaju se pomoću 
 radnih platformi ili lestvi od drveta ili metala (u daljem tekstu: pomoćni oslonci).
Pri upotrebi pomoćnih oslonaca primenjuju se sledeće mere zaštite 
 na radu:
1) pomoćni oslonci izrađuju se, postavljaju i održavaju tako 
 da mogu preneti opterećenje za koja su namenjeni, pri čemu deformacije nosećih 
 elemenata ne smeju preći dozvoljene granice;
2) izrađuju se da budu samostalno stabilni ili se pričvršćuju 
 za čvrste i sigurne oslonce na nepomerljivim delovima objekta ili konstrukcije;
3) oslanjaju se na ravnu podlogu koja se pod njima neće pomerati, 
 slegati, savijati ili vitoperiti;
4) donji kraj obezbeđuje se od klizanja ili pomeranja po podlozi;
5) prilikom pomeranja ili premeštanja pomoćnih oslonaca radnici 
 ne smeju biti na njima;
6) ne smeju se koristiti za druge namene od onih za koje su 
 izrađeni ili postavljeni;
7) kad se pomoćni oslonac postavi ili premesti u nov radni 
 položaj, može se koristiti tek pošto stručni radnik koji vrši neposredan nadzor 
 nad radom radnika, organizuje i rukovodi procesom rada ili privatni poslodavac 
 (u daljem tekstu: odgovorni radnik), izvrši pregled i odobri korišćenje;
8) u toku upotrebe odgovorni radnik povremeno pregleda stanje 
 pomoćnih oslonaca i zabranjuje korišćenje neispravnih, dok se ne dovedu u ispravno 
 stanje;
9) pri obavljanju radova u blizini ivica sa kojih postoji mogućnost 
 pada u dubinu okolnog prostora najbliže dozvoljeno rastojanje pomoćnog oslonca 
 do ivice jednako je njegovoj dvostrukoj visini, pri čemu se duž ivice postavlja 
 propisana zaštitna ograda;
10) kad se koriste pomoćni oslonci u blizini ivica na rastojanju 
 kraćem od dozvoljenog, radnik se vezuje zaštitnim pojasom, po potrebi uz pomoć 
 dopunskog užeta, za siguran oslonac.
Član 30
Radne platforme se oslanjaju na podlogu preko elemenata za 
 oslanjanje (najčešće drvenih nogara) koji moraju da budu stabilni i sposobni 
 da prenesu sile od opterećenja sa radnog poda na podlogu.
Radni pod radne platforme po kome se kreću i stoje radnici 
 za vreme rada je horizontalan i tako postavljen na elemente za oslanjanje da 
 se po njima ne može pomerati za vreme rada.
Radni pod ne sme da ima preko oslonca prepuštene slobodne krajeve, 
 a kad je uzdignut od podloge više od 1,0 m, po slobodnim ivicama radnog poda 
 postavlja se propisana zaštitna ograda.
Radni pod izrađuje se u skladu sa odredbama ovog pravilnika.
Prilaz radnom podu postavlja se uz platformu ili se oslanja 
 na nju i izrađuje se u skladu sa odredbama ovog pravilnika.
Način upotrebe i najveće dozvoljeno opterećenje radne platforme 
 utvrđuje odgovorni radnik i upoznaje radnike koji će raditi na radnoj platformi.
Član 31
Pri upotrebi drvenih ili metalnih lestvi za prilaz radnoj platformi 
 ili za obavljanje radova sprovode se sledeće mere zaštite na radu:
1) drvene lestve mogu se izrađivati samo od odabranog drveta 
 koje ne sme da ima mehanička oštećenja, niti čvorove, pukotine, trula mesta, 
 lisičavost i druge nedostatke;
2) stranice lestvi izrađuju se od jednog komada drveta, a u 
 gornjem delu se oslanjaju i po potrebi pričvršćuju za objekte ili konstrukciju;
3) prečke lestvi izrađuju se od tvrdog drveta pravouganog preseka, 
 na međusobnom (osovinskom) rastojanju ne većem od 32 cm;
4) prečke lestvi moraju da budu usađene ili urezane u stranice, 
 a ne prikovane ekserima ili vezane žicom;
5) rastojanje stranica lestvi (čist otvor) ne sme da bude manje 
 od 45 cm;
6) u gornjem kraju stranice lestvi prelaze ivice poda na koje 
 se izlazi, odnosno na koje su naslonjene, najmanje 75 cm, a u donjem kraju izmiču 
 se od vertikale za 1/4 kosog rastojanja između oslonca na podu i oslonca u gornjem 
 delu;
7) kad se radovi izvode na klizavoj podlozi, na donjem kraju 
 lestve moraju da imaju papuče koje sprečavaju klizanje, a po potrebi u gornjem 
 kraju vešaju se za objekat;
8) dvokrake lestve moraju da budu osigurane od nedozvoljenog 
 razmicanja krakova;
9) dvokrake lestve ne smeju se upotrebljavati kao prilaz izdignutim 
 radnim platformama;
10) jednokrake ili dvokrake lestve mogu da posluže za rad samo 
 jednog radnika i to jednokrake za rad isključivo u pravcu lestvi;
11) nije dozvoljeno stajanje na prečkama lestvi, koje su bliže 
 vrhu od 75 cm;
12) metalne lestve za prilaz izrađuju se i upotrebljavaju u 
 skladu sa odredbama ovog pravilnika;
13) lestve moraju da budu čvrste i stabilne pri upotrebi.
4. Zaštita od pada preko ivice i upada u otvore
Član 32
Na ivice preko kojih se može pasti u prostor dublji od 1,0 
 m, na delovima objekta na kojima se vrše radovi, zatim na prilazima objektu, 
 na pomoćnim konstrukcijama ili uređajima, na delovima objekta koji se koriste 
 za kretanje radnika ili u čijoj se neposrednoj blizini nalaze prolazi, postavlja 
 se zaštitna ograda propisana ovim pravilnikom.
Ostale ivice, na primer spoljne ivice na donjim nedovršenim 
 spratovima, na kojima se privremeno ne vrše radovi, a ne nalaze se u neposrednoj 
 blizini prolaza radnika, obezbeđuju se zaprečavanjem prilaza ka njima ili se 
 postavlja na visini 1,0 m od podloge upozoravajuće uže o kome vise obojene trake 
 (ili horizontalna letva obojena kosim prugama) sa natpisom o zabrani prolaza.
Na nezaštićene ivice liftovskog otvora i nedovršenog stepeništa 
 i odmorišta, mora se postaviti propisana zaštitna ograda na svim spratovima. 
 Po ovim ivicama zabranjeno je postavljati nesigurnu ogradu po principu "rasponke".
Ako zbog potrebe radnog procesa nije moguće postaviti zaštitnu 
 ogradu, radnik koji radi pored ivice mora da ispunjava propisane uslove za rad 
 na visini i mora da bude vezan preko zaštitnog opasača za siguran oslonac.
Posle završenog rada na ivicu se postavlja zaštitna ograda 
 ili se na prilaz ivici postavlja zapreka sa znakom upozorenja.
Zaštita od upada u otvore sprovodi se kao za vreme rada i kretanja 
 radnika u blizini otvora, tako i kad se mesto radova udalji od otvora, pa sve 
 dok se otvor ne ukloni ili konačno ne obezbedi.
Otvori koji se moraju ostaviti u delu objekta ili konstrukciji 
 na prilazu ili u blizini prolaza radnika, ograđuju se čvrstom zaštitnom ogradom 
 i označavaju vidnim oznakama, a ukoliko se zbog potrebe radnog procesa ne može 
 postaviti ograda, moraju da se odmah posle nastanka pokriju poklopcima.
Poklopci kojima se pokrivaju otvori na gradilištu ne smeju 
 da budu pomerljivi ili obrtni, a moraju da budu izrađeni i ugrađeni tako da 
 mogu da prenesu najnepovoljnije opterećenje koje može da naiđe.
Kod otvora kroz koje prolaze radnici ili se izvlači materijal, 
 ivice koje se ne koriste moraju da se ograde zaštitnom ogradom, a po prestanku 
 korišćenja postavlja se zaštitna ograda i na ostale ivice.
Otvori u zidovima zaštićuju se zaštitnom ogradom ukoliko je 
 postojeći parapetni zid niži od 80 cm od poda, ili ima otvore šire od 35 cm 
 na kraćoj strani otvora.
5. Zidarski radovi
Član 33
Zidanje zidova izvodi se najviše do visine 150 cm od podloge 
 na kojoj radnik stoji.
Materijal za zidanje (opeka, blokovi, malter i dr.), uz radno 
 mesto zidara, mora da bude ravnomerno i stabilno složen prema uputstvima koje 
 izdaje odgovorni radnik o načinu i veličini opterećivanja podloge (tlo, međuspratna 
 konstrukcija, skela, radna platforma i sl.) sa koje se vrši zidanje.
Ostavljanje materijala i drugih sredstava za rad na mestima 
 koja za to nisu određena, zabranjeno je.
Zidarski materijali koji se odlažu, prenose i prevoze na paletama, 
 uskladištavaju se na posebno pripremljenoj podlozi koja je horizontalna, ravna, 
 očišćena i ima dovoljnu čvrstoću da ne dođe do krivljenja i slaganja pod težinom 
 složaja.
Palete imaju potrebnu površinu da se složaj može stabilno da 
 složi, zatim čvrstu konstrukciju da bez deformacija mogu da prenesu opterećenje 
 od složaja na podlogu i prilagođene su uređaju za transport tako da se podizanje, 
 prenos i prevoz paleta može jednostavno i lako obaviti.
Skladište građevinskih materijala složenih na paletama postavlja 
 se na takvoj udaljenosti od prolaza i saobraćajnica da u slučaju rušenja složaja 
 ne budu ugroženi prolaznici i saobraćaj i obezbeđeno je od pristupa lica koja 
 ne rade na skladištu.
Pri podizanju, prenosu i prevozu slobodno složenih (nisu osigurani 
 korpama, ramovima ili na neki drugi način) materijala na paletama, radnici koji 
 opslužuju moraju da se udalje na rastojanje veće od domašaja najvišeg elementa 
 u slučaju preturanja ili pada sa visine i mora da se obezbedi da se i ostala 
 lica ne nađu u ovoj opasnoj zoni.
Član 34
Pri postavljanju profila i obeležavanju pravaca zidova pomoću 
 žica ili osiguranja uglova pomoću letvi, na žice se postavljaju u odgovarajućim 
 razmacima obojena upozorenja ili druge uočljive oznake, a ispred uglova se postavlja 
 posebna zaštita od ukrštenih dasaka ili zaštitnih ograda.
Član 35
Prilazi, prolazi, staze na terenu ili radni podovi na skelama 
 i radnim platformama sa kojih se vrši zidanje i prenosi ili prevozi zidarski 
 materijal i alat, izvode se tako da njima bez smetnji i bezbedno mogu da se 
 kreću radnici koji zidaju i radnici koji istovremeno prenose ili prevoze zidarski 
 materijal ili alat.
Podloga po kojoj se kreću radnici pri opsluživanju mešalice, 
 treba da bude podešena tako da radnici ne podižu teret na visinu veću od 1,20 
 m, a kod kratkotrajnih radova najviše do 1,50 m.
Član 36
Pri mašinskom spravljanju zidarskih smeša (malter, beton), 
 dok je bubanj mešalice u pokretu, zabranjeno je:
1) ručno usipavanje sastavnih delova smeše iz vreća, kofa i 
 sličnih sudova neposredno u otvor bubnja;
2) ubacivanje u otvor predmeta i alata pridržavanih rukom, 
 radi pražnjenja, odgrtanja, čišćenja i drugih radova;
3) udaranje čvrstim predmetima po delovima mešalice.
Kad se zbog potreba procesa rada zaviruje u bubanj koriste 
 se zaštitne naočare.
Član 37
Kod mešalica sa korpom za podizanje smeše, prilaz radnika prostoru 
 kretanja korpe, dok je uređaj uključen i dok korpa nije osigurana od iznenadnog 
 kretanja, zabranjen je.
Uključivanje mešalice na električni pogon, ako nije sprovedena 
 propisna zaštita od udara električne struje, zabranjeno je. Može se koristiti 
 zaštita (sklopke, nulovanje i sl.) obližnjeg objekta sa kojeg se vrši napajanje, 
 a ako to nije moguće moraju metalni delovi mešalice da se obezbede pomoću zaštitnog 
 uzemljivača (sonde, trake, ploče i sl.).
Član 38
Ako zidarski radovi treba da otpočnu na mestima na kojima je 
 došlo do vremenskog prekida rada, a na kojima su ranije preduzimane mere zaštite 
 na radu ili ranije postavljene skele, zaštitne konstrukcije, prilazi i druge 
 pomoćne konstrukcije, pre početka radova se pregledaju zatečene mere zaštite 
 i zaštitne konstrukcije, zatim se obavljaju popravke i dopune i tek onda odobrava 
 ulazak zidarskih radnika na mesta rada.
Član 39
Zidarski materijali koji u dodiru sa vlagom postaju štetni 
 po zdravlje radnika, čuvaju se u posebnim suvim prostorijama.
Zidarske smeše pripremaju se (gašenje kreča, spravljenje maltera 
 i sl.) u odvojenim prostorima kruga gradilišta, po pravilu izvan područja glavnih 
 prolaza ili drugih proizvodnih placeva, u koje mora da bude sprečen pristup 
 svima, osim radnika koji rade na pripremi smeša.
Član 40
Pri radu sa krečom, pored ostalih, sprovode se i sledeće mere 
 zaštite na radu:
1) korito za gašenje kreča postavlja se pored krečne jame;
2) radnik koji gasi kreč u koritu i radnik koji vadi kreč iz 
 krečne jame moraju da budu obezbeđeni od pada u krečnu jamu;
3) krečna jama ograđuje se čvrstom zaštitnom ogradom sa onih 
 strana odakle postoji mogućnost pristupa radnika ivici jame;
4) mesto rada kraj krečne jame mora da ima radni pod koji ne 
 sme da bude klizav, a po ivici radnog poda postavlja se propisana zaštitna ograda;
5) alat za gašenje i vađenje kreča izrađuje se sa dugačkom 
 drškom, radi zaštite od prskanja i isparenja iz jame.
Član 41
Sudovi i naprave za ručno prenošenje zidarskih smeša podešavaju 
 se za lak prenos i pražnjenje bez prosipanja, prskanja i mogućnosti pada smeše 
 na druge radnike. Ukupna težina smeše i suda ne sme prelaziti 25,0 kg po radniku 
 muškarcu i 15,0 kg po radniku ženi ili radniku mlađem od 18 godina.
Spuštanje zidarskih materijala za zidanje u iskopima, šahtovima, 
 oknima, kanalima i sličnim mestima vrši se pomoću naprava (žljebovi, levci) 
 ili pomoću transportnih sredstava (transporteri, dizalice i dr.) zavisno od 
 vrste, oblika i težine materijala.
Spuštanje težih tereta obavljaju radnici osposobljeni za bezbedan 
 rad pri takvim poslovima, pod stalnim nadzorom stručnog radnika.
Član 42
Zidanje svodova i lukova, montaža gotovih elemenata međuspratne 
 tavanice, postavljanja montažnih stepenika i drugih elemenata izvodi se na osnovu 
 tehničke dokumentacije, koja sadrži prikaz izvođenja sa redosledom radnih operacija 
 i merama zaštite na radu.
Kod svodova i lukova tehnička dokumentacija sadrži prikaz montaže 
 skele i oplate, kao i vreme i način njihovog uklanjanja, čemu se ne sme pristupiti 
 bez naređenja i uputstva odgovornog radnika.
Za vreme montaže gotovih elemenata ili stepenika obezbeđuje 
 se taj deo objekta i kruga gradilišta od prolaska i prisustva lica koja ne učestvuju 
 u radnom procesu, a stepenište se isključuje iz upotrebe zaprekama i znacima 
 upozorenja.
Radove iz stava 1 ovog člana mogu da izvode samo osposobljeni 
 i kvalifikovani radnici, upoznati sa opasnostima koje prete pri izvođenju tih 
 radova i to uz stalni nadzor stručnog radnika.
Član 43
Pri izvođenju radova na štemovanju betona, pri zidarskim radovima 
 sa kamenom, zatim torkretiranju, odnosno pri radovima kod kojih postoji mogućnost 
 upada u oko sveže mase ili čvrste sitneži neophodna je upotreba zaštitnih naočara.
Član 44
Fabrički i drugi visoki dimnjaci, kao i svi objekti ili konstrukcije 
 kod kojih je visina penjanja ili silaska radnika sa mesta rada pri građenju, 
 zatim pri pregledima, održavanju i opravkama u toku upotrebe, veća od 3,0 m 
 moraju da imaju bezbedan pristup od podloge do radnih etaža.
Bezbedan pristup iz stava 1 ovog člana obezbeđuje se, po pravilu, 
 stepeništima jednokrakim ili višekrakim, sa unakrsnim kosim kracima i između 
 njih horizontalnim odmaralištima, po čijim slobodnim ivicama se postavlja propisana 
 zaštitna ograda.
6. Vertikalne lestve sa leđobranom i penjalice
Član 45
Pri izvođenju građevinskih radova za privremeni prilaz delovima 
 objekta ili pomoćne konstrukcije, prilaz krovnim i drugim površinama koje su 
 na visini 3,0 m i više od podloge mogu da se izrađuju, postavljaju, koriste 
 i održavaju vertikalne metalne lestve sa zaštitnim leđobranom, u skladu sa odredbama 
 tehničkih propisa, jugoslovenskih standarda i sledećih mera i normativa zaštite 
 na radu:
1) prečke se izgrađuju od okruglog gvožđa za armirani beton, 
 najmanjeg prečnika 25 mm, ili od drugog materijala, sa jednakom mogućnošću prenošenja 
 opterećenja i ostvarivanja deformacija;
2) međusobno vertikalno rastojanje (čist otvor prečki) ne sme 
 da bude veći od 30 cm;
3) udaljenost prečki od zida objekta ne sme da bude manja od 
 16 cm;
4) stranice lestvi (obrazni nosači) postavljaju se tako da 
 im je međusobno rastojanje (čist otvor) najmanje 45 cm, a ukoliko se ovo rastojanje 
 poveća, statički se proverava prečnik prečki;
5) stranice lestvi produžavaju se iznad ivice platforme na 
 koju se izlazi, za najmanje 150 cm i postavlja zaštitni leđobran, a na visini 
 100 cm ka platformi postavlja se horizontalni rukohvat;
6) leđobran započinje na visini 3,0 m od podloge, za platforme 
 visoke između 3,0 i 3,5 m započinje na visini 2,0 m, za platforme visoke između 
 3,50 i 4,00 m započinje na visini 2,50 m;
7) na svakih 2,0 m visine leđobrana ugrađuje se horizontalni 
 nosač od okruglog gvožđa prečnika najmanje 16 mm ili trakastog gvožđa iste nosivosti, 
 čvrsto vezan za stranice lestvi, oblika kruga prečnika svetlog otvora najmanje 
 710 mm;
8) između nosača leđobrana postavljaju se horizontalna ukrućenja 
 čvrsto vezana za stranice lestvi, istog oblika kao nosači, prečnika ne manjeg 
 od 14 mm i na međusobnom vertikalnom rastojanju ne većem od 1,0 m;
9) ispunu zaštitnog leđobrana čine vertikalna okrugla gvožđa 
 prečnika najmanje 14 mm, raspoređena po unutrašnjoj površini nosača i ukrućenja 
 leđobrana na međusobnom osovinskom rastojanju najviše do 35 cm, mereno po obimu 
 nosača leđobrana; ispuna mora da bude čvrsto spojena sa nosačima i ukrućenjima 
 leđobrana;
10) dužina leđobrana ne sme da bude manja od 1,75 m.
Normativi iz stava 1 ovog člana važe ako se prečke, nosači 
 i ispuna leđobrana izrađuju od čelika Č.0300 V, GA 240/360.
Noseći i elementi ispune lestvi mogu biti zamenjeni elementima 
 od drugih materijala različitih poprečnih preseka, ali tako da svaki zamenjeni 
 element ima mehaničke osobine (nosivost, deformacije i dr.), karakteristike 
 veze sa drugim delovima lestvi i karakteristike veze lestvi sa objektom kao 
 kod propisanih elemenata.
Obrazni nosači se posebno konstruišu i statički dokazuje njihova 
 nosivost. Po pravilu se izrađuju od trakastog ili profilisanog čelika sa otvorima 
 u kojima prečke lestvi naležu na nosače i obezbeđuju se od ispadanja zavarivanjem 
 ili na drugi način.
Član 46
Najveća dužina kraka lestvi sa zaštitnim leđobranom u istoj, 
 vertikalnoj osovini bez prekida može da iznosi 10,0 m.
Izmeštanje krakova lestvi izvodi se po vertikalnoj osovini, 
 ali najviše za jednu širinu lestvi.
Donji deo (dno) svakog kraka lestvi izrađuje se kao podest 
 sa pločom ili kao pod sa okcima najvećeg otvora 4,0 cm x 4,0 cm.
Bočni otvori za prolazak iz jednog kraka u susedni imaju najmanje 
 dimenzije: za visinu 90 cm, a za širinu 50 cm.
Član 47
Vertikalne lestve sa zaštitnim leđobranom postavljaju se ili 
 vešaju na stranu objekta, ili konstrukcije koja nije ugrožena radovima ili saobraćajem.
Delovi lestvi sa leđobranom ne smeju imati nepravilne niti 
 oštre ivice da ne bi došlo do povreda radnika ili zakačinjanja opreme ili odeće.
Lestve moraju biti čvrsto pričvršćene i okačene za objekat 
 ili konstrukciju, da se prilikom upotrebe ne pomeraju.
Lestve se moraju pregledati od strane iskusnih stručnih radnika 
 pre prve upotrebe, pre upotrebe posle prekida radova ili posle mehaničkih i 
 drugih oštećenja, kao i povremeno u toku radova.
Član 48
Upotreba penjalica za penjanje ili silaženje preko visine 3,0 
 m od podloge, bez zaštite od pada sa visine zabranjena je.
Penjalicama, u smislu ovog pravilnika, smatraju se metalne 
 prečke okruglog preseka sa oba kraja ugrađene u zidani ili betonski zid objekta, 
 zavarivanjem ili na drugi način pričvršćene na metalnu površinu objekta ili 
 konstrukcije.
Penjalice se mogu upotrebiti kod privremenih objekata i konstrukcija 
 i preko visine od 3,0 m, ali najviše od 10,0 m visine od podloge, kad se zaštitni 
 leđobran ne može postaviti.
Kad se upotrebljavaju penjalice na visinama preko 3,0 m od 
 podloge mora da bude postavljeno vertikalno sigurnosno uže za vezivanje zaštitnog 
 opasača. Uže je čvrsto vezano na oba kraja i na svakih 3,0 m visine posebnim 
 držačima za objekat ili konstrukciju.
Na visini iz stava 4 ovog člana penjalice mogu koristiti isključivo 
 radnici osposobljeni za korišćenje zaštitnog opasača i koji ispunjavaju uslove 
 za rad na visini.
Član 49
Lestve sa zaštitnim leđobranom izgrađuju se, postavljaju, koriste 
 i održavaju prema tehničkoj dokumentaciji sa merama zaštite na radu, koju obezbeđuje 
 izvođač, ukoliko lestve nisu sastavni deo projekta objekta, odnosno investicionog 
 programa, kad izvođač obezbeđuje tehničku dokumentaciju o merama zaštite na 
 radu pri postavljanju lestvi, a na osnovu projekta koji je obezbedio investitor.
Tehnička dokumentacija treba da sadrži proračun nosivosti svakog 
 elementa lestvi i zaštitnog leđobrana sa utvrđivanjem njihovih dimenzija, zatim 
 proračun međusobnih veza elemenata i proračun veza lestvi za objekat ili konstrukciju 
 pričvršćenjem pomoću držača ili kačenjem pomoću kuka, a prema nepovoljnijem 
 opterećenju sa udarnim koeficijentom srazmernim mogućoj visini pada radnika.
U tehničkoj dokumentaciji prikazuje se broj, dimenzije, oblik 
 i položaj, kao i način ugrađivanja držača ili kuka za pričvršćivanje ili vešanje 
 lestvi, sa merama zaštite na radu pri postavljanju, zatim se opisuje i prikazuje 
 svaka radna operacija procesa montaže lestvi sa zaštitnim leđobranom, kao i 
 radne operacije pričvršćivanja lestvi sa merama zaštite na radu i postupkom 
 kontrole.
7. Građenje fabričkih dimnjaka i pojam rada na visini
Član 50
Građenje fabričkih dimnjaka i sličnih objekata kao što su silosi, 
 vodozahvatne kule ili prelivne građevine kod brana, zahteva posebno uređenje 
 kruga gradilišta, obzirom na izuzetnu opasnost od pada predmeta sa velike visine. 
 Preduzimaju se sledeće mere:
1) gradilišne staze i prolazi za radnike, putevi za vozila 
 i pokretna oruđa postavljaju se na bezbednoj udaljenosti;
2) proizvodni placevi, objekti sa radnim i pomoćnim prostorijama 
 i sva mesta stalnog rada radnika lociraju se u bezbedna područja gradilišta;
3) povremeni rad radnika na poslovima koji nisu u neposrednoj 
 vezi sa izradom visokog objekta, odnosno korišćenje kruga gradilišta u zoni 
 visokog objekta, dozvoljeno je samo u vreme prekida rada na visokom objektu;
4) prilazi i mesta rada koja se ne mogu izmestiti iz ugrožene 
 zone obezbeđuju se od pada materijala i alata zaštitnim galerijama i nadstrešnicama;
5) na mestu izrade visokog objekta, ispod radnih platformi 
 postavljaju se prihvatne skele ili zaštitne mreže, koje su po pravilu sastavni 
 deo skele ili uređaja za izradu i premeštaju se ili pomeraju zajedno sa njim; 
 kad se dimnjak zida sa unutrašnje strane, ostavljaju se radne platforme, na 
 vertikalnom rastojanju ne većem od 3,0 m kao zaštita od pada predmeta.
6) prilaz mestima rada na visini izrađuje se i organizuje tako 
 da ne postoji mogućnost pada predmeta na radnike koji se penju ili silaze sa 
 objekta, niti njihovim kretanjem izazvanog slučajnog pada predmeta izvan zone 
 gradilišta na kojoj su sprovedene mere zaštite od padajućih predmeta (obezbeđena 
 zona);
7) transport materijala i opreme na objekat, sa objekta i po 
 objektu mora da bude tako sproveden da ne ugrožava delove gradilišta izvan obezbeđene 
 zone;
8) zona oko visokog objekta u kojoj postoji mogućnost slučajnog 
 pada predmeta ograđuje se, a na ulazima postavljaju znaci upozorenja na opasnost 
 i znaci zabrana ulaza besposlenim licima.
Član 51
Visoki dimnjaci i slični objekti izgrađuju se na osnovu dokumentacije 
 o organizaciji i tehnologiji građenja i merama zaštite na radu pri izvođenju 
 radova i dokumentacije o uređenju gradilišta u cilju bezbednog rada i kretanja 
 radnika u zoni u kojoj postoji mogućnost slučajnog pada predmeta.
Tehničkom dokumentacijom mora da se propiše u zavisnosti od 
 usvojene tehnologije i mera zaštite na radu, brzina vetra pri kojoj se radovi 
 prekidaju, promenljiva prema visini na kojoj su se zatekli radovi, kao i da 
 se nalože mere sigurnosti, koje se moraju preduzeti pri prekidu radova.
Radovi na izgradnji visokih dimnjaka i sličnih objekata mogu 
 se obavljati samo ako je obezbeđen stalni nadzor stručnog radnika.
Član 52
Radom na visini, u smislu ovog pravilnika, smatra se rad koji 
 radnik obavlja koristeći oslonce na visini 3,0 m i više od čvrste podloge pri 
 čemu radni prostor nije zaštićen od pada sa visine.
Čvrstom podlogom smata se podloga čije su deformacije pod opterećenjem 
 koje na nju prenosi u procesu rada zanemarljivih veličina i nemaju značaja za 
 stabilnost na nju oslonjenih konstrukcija ili uređaja.
Radnim prostorom zaštićenim od pada sa visine smatra se prostor 
 koji istovremeno ima:
1) po slobodnim ivicama radnog poda (ivica udaljena više od 
 20 cm od vertikalnog zida objekta ili slične prepreke koja u potpunosti štiti 
 od pada preko ivice u okolni prostor) postavljenu propisanu zaštitnu ogradu;
2) radni pod izveden u skladu sa propisima, a prema crtežu 
 koji je urađen na osnovu statističkog proračuna kojim je dokazana njegova stabilnost 
 i na kome je prikazana veza radnog poda sa skelom;
3) skelu na koju se postavlja radni pod sa zaštitnom ogradom, 
 izvedenu prema projektu skele, a čije je korišćenje odobreno zapisnikom komisije 
 koja je izvršila pregled i prijem pre početka upotrebe;
4) pristup etažama skele na kojima rade radnici obezbeđen pomoću 
 stepeništa izvedenog u skladu sa odredbama iz tač. 1)-3) ovog stava ili za manje 
 visine pomoću nekog od jednostavnijih propisanih prilaza (penjalice sa leđobranom, 
 kose rampe, stepenice i sl.).
Član 53
Rad na visini radnik obavlja uz primenu sredstava zaštite na 
 radu.
Rad na visini mogu obavljati samo iskusni radnici koji su u 
 svom prethodnom radu, postepeno od malih ka većim visinama, stekli znanje i 
 proverili lične sposobnosti za obavljanje ovih poslova.
Član 54
Radovi na visini izvode se na osnovu dokumentacije o organizaciji 
 i tehnologiji izvođenja sa merama zaštite na radu, koju obezbeđuje izvođač radova.
Rad na visini može se obavljati samo uz neposredan i stalni 
 nadzor stručnog radnika određenog rešenjem direktora preduzeća ili privatnog 
 poslodavca za poslove vršenja nadzora nad radom radnika.
8. Skladištenje rezane građe i sortimenata
Član 55
Rezana građa i oblovina skladišti se na placevima u obliku 
 složajeva kojima je obezbeđena stabilnost.
Građa sa složaja skida se postepeno odozgo naniže.
Rušenje složaja ili izvlačenje pojedinih komada građe iz složaja 
 nije dozvoljeno.
Član 56
Složajevi građe oslanjaju se na čvrste i horizontalne oslonce 
 postavljene na podlogu.
Oslonci ili podloga ne smeju da se tokom vremena sležu ili 
 deformišu.
Složajevi građe povremeno se pregledaju i preduzimaju se mere 
 za obezbeđenje stabilnosti, ukoliko je vremenom došlo do promena koje mogu prouzrokovati 
 pad složaja.
Član 57
Visina složaja od tla ne sme da bude veća od:
1) kod ručnog slaganja i skidanja
2,0 m za rezanu građu
2,0 m za oblu građu;
2) kod ručnog slaganja i skidanja preko platformi
4,0 m za rezanu građu
3,0 m za oblu građu;
3) kod mehanizovanog slaganja i skidanja
6,0 m za rezanu građu
3,0 za oblu građu.
Složajevi oble građe, po potrebi, osiguravaju se podupiračima.
Član 58
Između složenog drveta nije dozvoljeno kretanje radnika, izuzev 
 onih koji rade na skladištu građe.
Prolazi za radnike koji vrše istovar, slaganje, skidanje i 
 utovar građe ne smeju da budu uži od 1,50 m.
9. Tesarski radovi
Član 59
Građa i elementi izgrađeni od građe (oplata i sl.) posle svake 
 upotrebe čiste se od prljavštine, eksera, metalnih delova i drugih predmeta 
 koji mogu da budu uzrok povrede radnika.
Građa ili elementi oplate posle čišćenja skladište se na način 
 i na mesta određena elaboratom o uređenju gradilišta.
Prljavština i otpaci uklanjaju se, odmah posle nastanka, sa 
 radnih površina, prolaza i prilaza.
Član 60
Građa i oplata i njeni delovi ne smeju se ostavljati:
1) delimično montirani ili delimično demontirani sa neučvršćenim 
 ili nestabilnim preostalim delom;
2) u blizini nezaštićenih ivica objekta, skele ili oplate;
3) na radnim podovima prilaza, prelaza, radnih platformi ili 
 skela, ukoliko to nije projektom ili uputstvom o korišćenju predviđeno, a ako 
 jeste obezbeđuje se od preturanja i pada sa skele, naročito za slučaj udara 
 vetra.
Član 61
Oplata se ne sme koristiti kao prilaz, a po elementima oplate 
 zabranjeno je kretanje radnika.
Član 62
Oštra sečiva tesarskog alata (sekire, testere, dleta i sl.) 
 moraju pri prenosu da budu na podesan način pokrivena, radi zaštite radnika 
 od povređivanja.
Član 63
Nadstrešnice iznad ulaza, prolaza i prilaza za zaštitu prolazećih 
 radnika od padajućih materijala i predmeta izrađuju se tako da zadrže padajući 
 predmet i spreče povređivanje radnika.
Član 64
U stolarskoj radionici obavljaju rad samo radnici određeni 
 od strane odgovornog radnika ili poslodavca.
Spisak sa imenima radnika osposobljenih za bezbedan rad koji 
 se određuju za rukovanje uređajem za mehaničku obradu drveta mora da bude potpisan 
 od odgovornog rukovodioca ili poslodavca, overen pečatom preduzeća i istaknut 
 na vidnom mestu pored uređaja.
Pristup u radnu prostoriju stolarske radionice dozvoljen je 
 samo radnicima koji u njoj obavljaju rad.
10. Kosi prilazi, prolazi i rampe
Član 65
Kad se kosi prilazi, prolazi i rampe upotrebljavaju za odlaganje, 
 prevoz ili prenos materijala, deo namenjen za kretanje radnika ne sme da bude 
 uži od 60 cm.
Nagib kosih prilaza, prolaza i rampi ne treba da prelazi 40%, 
 izuzetno može da bude pod uglom od 30
o
.
Na gornjoj površini poda moraju da budu pričvršćene letvice 
 visine 12 mm, širine 24 mm, dužine jednake širini poda, na međusobnom osovinskom 
 rastojanju od 35 cm.
Kosi prilazi i prolazi na visini većoj od 100 cm od pologe 
 moraju da budu ograđeni propisanom zaštitnom ogradom.
Član 66
Kosi prilazi, prolazi i rampe moraju da budu oslonjeni na sigurne 
 oslonce i za njih pričvršćeni.
Naslanjanje na nestabilne delove objekta ili konstrukcija ili 
 na gomile materijala zabranjeno je.
Elementi kosih prilaza, prolaza i rampi moraju da budu međusobno 
 čvrsti spojeni, da pri korišćenju ne dođe do razdvajanja.
Kosi prilazi, prolazi i rampe ne smeju se postavljati i opterećivati 
 tako da pri korišćenju dobiju nedopuštene ugibe ili druge deformacije.
Moraju da budu izrađeni od ispravnog materijala, ne smeju se 
 koristiti u oštećenom ili nedovršenom stanju.
Pre upotrebe i u toku radova moraju se pregledati od strane 
 rukovodioca radova ili od njega određenog odgovornog radnika i po potrebi preduzimati 
 mere za dovođenje u ispravno stanje.
Član 67
Za savlađivanje nagiba prilaza većih od nagiba iz člana 65 
 stav 2 ovog pravilnika, kao i za prilaze radnim platformama na visinama 3,0 
 m i više od podloge upotrebljavaju se stepenice.
Gradilišne stepenice izrađuju se najčešće od drveta koje mora 
 da odgovara propisima za drvene konstrukcije.
Stepenice se izrađuju prema sledećim normativima:
1) gazišta moraju da budu usađena ili urezana u obrazne nosače 
 i da imaju horizontalnu površinu gaženja, a izrađuju se od jednog komada;
2) visina stepenika ne sme biti veća od 30 cm;
3) širina gazišta ne sme biti manja od 16 cm;
4) razmak (čist otvor) između obraznih nosača ne sme da bude 
 manji od 60 cm;
5) kad premošćavaju visinu do 1,0 od tla ili čvrste podloge 
 ne moraju imati zaštitnu ogradu, a za visine 1,0 m i više postavlja se ograda 
 sa obe strane;
6) visina zaštitne ograde na sredini gazišta iznosi najmanje 
 100 cm;
7) iste stepenice mogu se upotrebiti samo za jedan ugao;
8) u gornjem kraju moraju da budu čvrsto prislonjene za objekat, 
 a u donjem obezbeđene od klizanja i pomeranja.
Član 68
Gradilišne stepenice izrađuju se na osnovu projekta u kome 
 svaki elemenat mora da bude dimenzionisan (dimenzije i međusobna rastojanja 
 elemenata utvrđeni statičkim proračunom), kao i izvršena provera stabilnosti 
 stepeništa kao celine za najnepovoljnije opterećenje.
Projekat treba da opiše način upotrebe i dozvoljeno opterećenje.
Projekat mora da ima crteže detalja veze pojedinih elemenata 
 i detalja oslanjanja stepeništa, kao i crteže detalja nastavka obraznih nosača, 
 kad se ovi nastavljaju.
11. Radni podovi
Član 69
Radni pod mora da bude izrađen od materijala čije su osobine 
 u skladu sa odredbama propisa i jugoslovenskih standarda o materijalima koji 
 se upotrebljavaju za noseće konstrukcije.
Radni pod mora da bude oslonjen tako da se u toku korišćenja 
 ne može pomeriti.
Kad se radni pod izrađuje od drveta, građa mora da bude odabrana 
 i obeležena da bi se upotrebljavala isključivo za radne podove.
Izrada radnog poda od dasaka prepuštenih preko oslonca sa slobodnim 
 krajem, zabranjena je.
Radni pod izrađuje se prema sledećim normativima:
1) kad je namenjen za prolaz i kretanje radnika pri radu ne 
 sme da bude manje širine od 80 cm, kad je namenjen i za druge svrhe (deponovanje 
 materijala, prevoz materijala i opreme i sl.) za prolaz radnika obezbeđuje se 
 prostor širine najmanje 60 cm;
2) daske patosa moraju da budu priljubljene jedna uz drugu 
 po celoj širini radnog poda i međusobno obezbeđene od razmicanja;
3) daska od četinara I klase, širine 20 cm, debljine 5 cm, 
 ne sme se koristiti u sastavu radnog poda, na rastojanju oslonca većem od 2,0 
 m, pri radu na otvorenom prostoru;
4) ivica radnog poda ne sme da bude udaljena od objekta više 
 od 20 cm, kad nije postavljena zaštitna ograda;
5) po svim slobodnim ivicama postavlja se zaštitna ograda sa 
 ivičnom zaštitom za sprečavanje pada predmeta;
6) kad su daske patosa postavljene jedna preko druge, na čeonim 
 stranama gornjih dasaka postavlja se poprečna trouglasta letva.
Član 70
Kad se radni pod upotrebljava na visini 3,0 m i više od podloge, 
 izrađuje se na osnovu projekta koji sadrži:
1) proračun elemenata za najnepovoljnije moguće opterećenje, 
 pri čemu se propisani dozvoljeni naponi uzimaju sa umanjenom vrednošću zbog 
 izloženosti atmosferskim uticajima kad se radi na otvorenom prostoru;
2) dimenzije elemenata i rastojanja oslonaca;
3) crteže detalja oslanjanja;
4) način korišćenja i dozvoljeno opterećenje.
Za radne podove na visinama do 3,0 m dimenzije elemenata, rastojanja 
 i način oslanjanja, dozvoljeno opterećenje i način korišćenja određuje odgovorni 
 radnik.
Na vidnom mestu na početku radnog poda postavljaju se table 
 sa natpisom o dozvoljenom opterećenju i načinu upotrebe.
Pre prve upotrebe i u toku korišćenja radni pod pregleda odgovorni 
 radnik i preduzima mere u slučaju neispravnosti ili oštećenja.
12. Zaštitna ograda
Član 71
Privremena zaštitna ograda (u daljem tekstu: zaštitna ograda) 
 postavlja se na mesta rada i kretanja radnika da upozori na opasnost, a u slučaju 
 potrebe spreči pad sa visine, upad u dubinu ili zaštiti od određene opasnosti 
 na terenu.
Materijal od koga se izrađuje zaštitna ograda mora da odgovara 
 propisima o materijalima za konstrukcije.
Zaštitna ograda treba da bude izgrađena prema sledećim normativima:
1) dimenzije, rastojanja i veze elemenata ograde moraju da 
 odgovaraju horizontalnom opterećenju na rukohvat ograde od najmanje 300 N po 
 dužnom metru, što mora da bude dokazano proračunom i prikazno na crtežima za 
 izvođenje;
2) ispuna ograde postavlja se sa unutrašnje strane stubova;
3) u ispuni ograde jedna dimenzija čistog otvora ne sme da 
 bude veća od 35 cm;
4) kad se za ispunu ograde upotrebljava žičana mreža otvori 
 kvadratnih okaca ne smeju imati dužu ivicu od 4 cm, a kod kružnih prečnik ne 
 sme prelaziti 4,5 cm;
5) krajevi ispune ne smeju se završavati prepustom, odnosno 
 ne smeju imati slobodne krajeve;
6) visina zaštitne ograde od gazišne površine do gornje ivice 
 rukohvata ne sme biti manja od 100 cm;
7) kad ispod mesta na kojem se postavlja zaštitna ograda postoji 
 mogućnost rada ili kretanja drugih radnika, u donjem delu ograda ima punu ivičnu 
 zaštitu, koja se sastoji od daske postavljene nasatice, visine najmanje 20 cm 
 od površine poda;
8) površine zaštitne ograde treba da su glatke, ne smeju imati 
 ispade, niti oštre ivice, da ne bi došlo do zakačinjanja odeće i opreme ili 
 povređivanja radnika.
Član 72
Zaštitne ograde koje mogu da budu izložene nepovoljnijem opterećenju 
 od opterećenja iz člana 71 stav 3 tačka 1 ovog pravilnika, ili koje imaju posebne 
 namene ili posebne uslove za postavljanje, izrađuju se na osnovu projekta sa 
 statičkim proračunom i crtežima detalja za izradu sa opisom mera zaštite na 
 radu pri montaži i demontaži.
13. Radne skele
Član 73
Radnom skelom, u smislu ovog pravilnika, smatra se privremena, 
 pomoćna konstrukcija koja nosi radnu platformu, radni pod, stepenište ili drugi 
 prilaz na kome se na visini 3,0 m i većoj od podloge, obavlja rad i kretanje 
 radnika, ručni prenos ili ručni prevoz opreme, alata i građevinskog materijala.
Radne skele se postavljaju, održavaju, koriste i uklanjaju 
 prema tehničkoj dokumentaciji koja mora da sadrži:
1) analizu opterećenja, proračun svakog nosećeg elementa skele, 
 proračun veza elemenata i dokaz stabilnosti skele u celini;
2) dispoziciju konstrukcije skele sa osnovnim dimenzijama, 
 izgledom i poprečnim presecima;
3) proračun i prikaz oslanjanja skele;
4) crteže elemenata skele sa dimenzijama, međusobnim rastojanjima 
 i detaljima međusobnih veza;
5) crteže položaja i detalja veze skele sa objektom, detalja 
 ukrućenja, razupirača i drugih elemenata koji se koriste za obezbeđenje stabilnosti 
 skele kao celine;
6) crteže radnog poda i zaštitne ograde u skladu sa odredbama 
 čl. 70-72 ovog pravilnika;
7) crteže detalja veze radnog poda sa skelom i veze zaštitne 
 ograde sa radnim podom ili skelom;
8) crtež prilaza radnim etažama skele;
9) odredbu za najveće dozvoljeno opterećenje i uputstvo za 
 korišćenje i održavanje;
10) redosled i način montaže i demontaže sa merama zaštite 
 na radu;
11) atest o ispravnosti upotrebljenih materijala.
Član 74
Skele koje se sastoje od tipskih elemenata (tipske skele), 
 osim dokumentacije iz člana 73 ovog pravilnika, moraju da imaju i potvrdu o 
 tehničkoj ispravnosti svakog tipskog elementa ugrađenog u skelu.
Tipski elementi se obeležavaju i vode u posebnoj evidenciji 
 u koju se upisuju datumi i rezultati izvršenih periodičnih provera ispravnosti 
 u skladu sa uputstvom proizvođača.
Pre ugrađivanja u skelu, rukovodilac radova ili od njega određeni 
 odgovorni radnik, pregleda i odobrava ugradnju ispravnih tipskih elemenata.
Član 75
Tehničku dokumentaciju za skelu obezbeđuje rukovodilac radova 
 izvođača i o njoj se stara i vodi računa da sa njom budu upoznati svi odgovorni 
 radnici, a sa merama zaštite na radu pri montaži, održavanju, demontaži i svi 
 radnici koji učestvuju u ovim radovima.
Tehničku dokumentaciju potpisuje odgovorni projektant, a overava 
 preduzeće koje ju je izradilo.
Izmena projekta skele može se izvršiti samo uz saglasnost odgovornog 
 projektanta, o čemu na gradilištu mora da postoji dokaz.
Pre upotrebe skela se pregleda od strane komisije sastavljene 
 od stručnih radnika, koji utvrđuju da li je skela izvedena prema tehničkoj dokumentaciji, 
 propisima o zaštiti na radu, tehničkim propisima i jugoslovenskim standardima, 
 a kod tipskih skela da li ugrađeni elementi ispunjavaju uslove iz uputstva proizvođača 
 i o tome sastavljaju zapisnik. Komisiju određuje rukovodilac radova, odnosno 
 poslodavac.
Zapisnik o pregledu skele sastavni je deo dokumentacije o skeli.
Ispravnost skele proverava se povremeno u toku rada, najmanje 
 jedanput mesečno, a naročito posle vremenske nepogode, posle popravki, prepravki 
 i premeštanja. Provere vrši rukovodilac radova ili od njega određeni odgovorni 
 radnik, koji rezultat provere unosi u kontrolnu knjigu skele.
Tehnička dokumentacija skele čuva se na gradilištu do otpreme 
 elemenata skele sa gradilišta.
Član 76
Za manje radne skele, projekat iz člana 75 ovog pravilnika 
 nije neophodan, već se postavljanje, upotreba, održavanje i uklanjanje izvodi 
 prema uputstvima i pod nadzorom rukovodioca radova, odnosno poslodavca ili od 
 njih određenog odgovornog radnika, u skladu sa propisima o zaštiti na radu, 
 tehničkim propisima i jugoslovenskim standardima, a kod tipskih skela i prema 
 uputstvu proizvođača.
Manjim radnim skelama, u smislu ovog pravilnika, smatraju se 
 skele kod kojih su istovremeno ispunjeni uslovi:
1) visina od čvrste podloge ne iznosi više od 5,0 m;
2) korisna površina radnog poda nije veća od 10,0 m;
3) ne koriste ih istovremeno više od dva radnika;
4) ne postavljaju se u blizini PTT, električnih i drugih vodova 
 i objekata od posebnog društvenog značaja.
Član 77
Skele mogu postavljati, prepravljati, dopunjavati i uklanjati 
 samo stručni radnici, osposobljeni i zdravstveno sposobni za obavljanje radova 
 na visini, pod stalnim nadzorom odgovornog radnika.
Ako se u prostoru izrade i korišćenja skele nalaze aktivni 
 električni vodovi ili druge prepreke, postavljanje ne sme započeti dok se kod 
 preduzeća nadležnog za održavanje ne preduzmu mere za isključenje struje, odnosno 
 izmeštanje ili uklanjanje prepreke.
Skela postavljena pored ili iznad saobraćajnica prekriva se 
 na spoljnoj strani pokrivačem (trska, juta, gusta metalna ili plastična mreža 
 i sl.), radi sprečavanja padanja predmeta na saobraćajnicu.
Radni patos vezuje se za skelu tako da se spreči pomeranje 
 ili odizanje pojedinih elemenata ili patosa u celini.
Pristupi na radne etaže skele izrađuju se u skladu sa odredbama 
 čl. 45, 46, 49 i 67 ovog pravilnika.
Član 78
Za međusobno spajanje elemenata skele mogu da se upotrebe samo 
 sredstva predviđena tehničkim propisima i jugoslovenskim standardima, a kod 
 tipskih skela vezni elementi izrađuju se u skladu sa uputstvom proizvođača.
Vezivanje pojedinih elemenata skele u konstruktivnu celinu 
 izvodi se tako da ne bude umanjena nosivost elemenata ili nosivost skele kao 
 celine.
14. Noseće skele
Član 79
Nosećom skelom, u smislu ovog pravilnika smatra se privremena 
 pomoćna konstrukcija čija je namena da prenese na podlogu opterećenje od gradilišnog 
 saobraćaja, uređaja, opreme, instalacija, materijala, privremenog objekta ili 
 težinu dela konstrukcije, koji je u izradi (svež beton u oplati, čelična ili 
 betonska konstrukcija u montaži i sl.) dok konstrukcija ne postane sposobna 
 da prenese opterećenje na sopstvene trajne oslonce (zidovi zgrade, stubovi mosta 
 i sl.).
Pri postavljanju, korišćenju i uklanjanju noseće skele pored 
 mera iz projekta skele, mera u skladu sa odredbama čl. 74, 75, 76 i 78 ovog 
 pravilnika, mera utvrđenih drugim propisima o zaštiti na radu, tehničkim propisima 
 i jugoslovenskim standardima, sprovode se i sledeće mere:
1) temelji stubova skele postavljaju se na podlogu čije su 
 sigurnost i mehaničke osobine provereni, a kod posrednog fundiranja - na elemente 
 koji se određuju prema karakteristikama zemljišta tako da ne dođe do pomeranja 
 ili sleganja temelja;
2) sprečava se slivanje vode u temelje skele;
3) ako je tlo nedovoljne nosivosti, površina oslonaca povećava 
 se podmetačima (tvrdo drvo, metalne podloge, betonski blokovi i sl;);
4) kad je tlo male nosivosti, vrši se zamena zemljanog materijala 
 ispod oslonca skele, a kod izuzetno malih nosivosti tla izvodi se posredno fundiranje 
 (najčešće šipovi);
5) kod metalne cevaste skele, vertikalne cevi (stubovi skele) 
 moraju na donjem kraju imati metalne stope ("papuče"), a u poprečnoj 
 i produžnoj ravni moraju da budu međusobno povezane horizontalnim i dijagonalnim 
 cevima u prostornu celinu;
6) spojevi i nastavci metalnih cevi, kada se izvode pomoću 
 spojnice sa zavrtnjevima, zatezanje zavrtnjeva vrši se momentnim ključem u skladu 
 sa uputstvom proizvođača;
7) nosači oplate ili nosači preko kojih se polažu montažni 
 komadi, učvršćuju se u gornjem delu skele protiv preturanja, obezbeđuju se od 
 pomeravanja i postavljaju centrično u odnosu na osovinu stubova skele;
8) prilikom postavljanja skele ugrađuju se naprave (najčešće 
 ručne vretenaste dizalice ili "kajle" od drveta) pomoću kojih se oplata 
 može lako i bezbedno odvojiti od skele ili montažni komad precizno doterati 
 na projektovanu kotu;
9) pri demontaži skele pre izvlačenja nosača iz gornjeg dela 
 skele proverava se da li je skela u potpunosti odvojena od konstrukcije;
10) za vreme nanošenja opterećenja prate se deformacije noseće 
 skele (najčešće pomoću "slegomera");
11) otpuštanje skele od konstrukcije može se izvoditi samo 
 po nalogu i uputstvima rukovodioca radova;
15. Viseće skele
Član 80
Viseće skele pri izvođenju građevinskih radova koriste se samo 
 kao radne skele, izuzev u posebnim slučajevima kad se mogu koristiti kao zaštitne 
 skele.
Viseće skele postavljaju se na onim delovima objekta ili konstrukcije 
 gde ne postoji mogućnost postavljanja stojeće skele ili gde bi njeno postavljanje 
 iziskivalo povećane troškove.
Viseće skele su privremene pomoćne konstrukcije i moraju da 
 imaju tehničku dokumentaciju urađenu u skladu sa odredbom člana 3 stav 5 ovog 
 pravilnika.
Konstrukcija radne platforme izrađuje se od krutih i čvrstih 
 elemenata, a upotreba užadi ili žice zabranjena je.
Pod i zaštitna ograda radne platforme moraju da budu izrađeni 
 u skladu sa odredbama čl. 69-72 ovog pravilnika.
Kad je radna viseća skela pomerljiva, pri pomeranju ili premeštanju 
 na radnoj platformi ne smeju da se nalaze radnici.
Ugroženi prostor ispod viseće radne skele ograđuje se radi 
 sprečavanja pristupa radnika i drugih lica i postavljaju se table sa upozorenjem 
 na opasnost od pada predmeta.
Član 81
Kad se radna platforma viseće skele podiže i spušta ili pomera 
 koristeći mehanizovan, po pravilu električni pogon, viseća skela postaje uređaj, 
 koji se upotrebljava pri građevinskim radovima najčešće na održavanju i opravkama 
 fasade visokih objekta, pri izradi dubokih šahtova vodozahvatnih građevina na 
 hidrograđevinskim objektima i drugim visokim objektima na kojima postoje delovi 
 ili površine nepristupačne ili teško dostupne sa unutrašnje strane.
O visećoj skeli čija se radna platforma diže, spušta ili pomera 
 mehanizovanim pogonom, pored dela tehničke dokumentacije kao pomoćne konstrukcije, 
 mora da postoji i deo tehničke dokumentacije urađen shodno odredbi člana 3 stav 
 4 ovog pravilnika usaglašen sa uputstvom proizvođača uređaja ili proizvođača 
 pojedinih njegovih delova, zatim isprave o rezultatima pregleda i ispitivanja 
 uređaja izvršenih na novoj lokaciji, pre i u toku upotrebe, sa ciljem dokazivanja 
 ispravnosti za rad i postojanja propisanih mera zaštite na radu.
Dokumentacija iz stava 2 ovog člana obezbeđuje se shodno tehničkim 
 propisima za viseće skele na električni pogon, jugoslovenskim standardima, propisima 
 o merama zaštite na radu na oruđima za rad i drugim propisima o zaštiti na radu 
 i tehničkim propisima koji uređuju oblast zaštite na radu.
Dokumentacija o izvršenim pregledima i ispitivanjima viseće 
 skele na mehanizovan pogon čuva se na gradilištu do kraja njene upotrebe.
Pre početka upotrebe korisnik obrazuje komisiju od stručnih 
 radnika koja pregleda tehničku dokumentaciju i dokaze o ispravnosti za rad i 
 primenjenim merama zaštite na radu, utvrđuje da li postoji sva propisana dokumentacija 
 i da li je viseća skela izrađena i postavljena u skladu sa propisanom dokumentacijom.
Viseća skela ili njeni pojedini delovi ne smeju se upotrebiti 
 dok komisija za pregled zapisnikom ne odobri početak upotrebe.
U toku izvođenja radova za pravilnu upotrebu, za ispravnost, 
 za rad viseće skele i održavanje mera zaštite na radu čije je postojanje utvrdila 
 komisija pri pregledu pre početka upotrebe, odgovoran je korisnik.
Član 82
Viseće radne skele koje se pri upotrebi ručno pomeraju, podižu 
 i spuštaju, najčešće pomoću ručnog vitla, su privremene pomoćne konstrukcije 
 čije radne platforme se koriste pri izvođenju građevinskih detalja, zatim kod 
 zanatskih radova, kao i za preglede delova objekta i radove na održavanju.
Viseće skele iz stava 1 ovog člana se projektuju, izrađuju 
 i postavljaju za istovremenu upotrebu od najviše dva radnika.
U sastavu tehničke dokumentacije za viseću skelu iz stava 1 
 ovog člana, izrađene u skladu sa odredbom člana 3 stav 5 ovog pravilnika, mora 
 da bude izrađen i deo tehničke dokumentacije koji se odnosi na prilaz visećoj 
 skeli.
Pre početka korišćenja na novom mestu upotrebe korisnik obrazuje 
 komisiju od stručnih radnika koja pregleda tehničku dokumentaciju i utvrđuje 
 da li je urađena u skladu sa propisima o izradi tehničke dokumentacije i propisima 
 o zaštiti na radu i da li je viseća skela sa prilazom izrađena i postavljena 
 prema tehničkoj dokumentaciji.
Viseća skela iz stava 1 ovog člana ne sme se upotrebiti, niti 
 njen prilaz koristiti, dok komisija za pregled zapisnikom ne odobri početak 
 upotrebe.
Član 83
Viseće skele mogu da se koriste kao zaštitne privremene konstrukcije 
 za sprečavanje pada radnika ili pada predmeta i građevinskog materijala u prostor 
 ispod neobezbeđene ivice objekta ili konstrukcije, samo kad se nikakvo drugo 
 sredstvo zaštite ne može da primeni.
Viseća zaštitna skela postavlja se samo za pojedinačnu zaštitu 
 radnika od pada ili pri malim mogućim opterećenjima za zaštitu od pada predmeta 
 i materijala.
Viseća zaštitna skela izrađuje se i postavlja na osnovu tehničke 
 dokumentacije izrađene u skladu sa odredbama člana 3 stav 5 i člana 84 ovog 
 pravilnika.
Da se viseća zaštitna skela izradi, postavi i održava u skladu 
 sa tehničkom dokumentacijom, odgovoran je rukovodilac radova korisnika.
16. Zaštitne skele
Član 84
Zaštitna skela sa prihvatnom platformom ili prihvatnom mrežom 
 postavlja se tako da prihvatna platforma koju skela nosi ne bude niža od 3,0 
 m ispod ivice preko koje radnik može da padne.
Zaštitna skela sa nadstrešnicom namenjenom za zaštitu radnika 
 od padajućih predmeta, ima visinu najmanje 2,5 m od podloge po kojoj se radnici 
 kreću. Izuzetno ova visina može biti manja kod kopanja jama, šahtova, bunara 
 i rovova, ali ne manja od 2,0 m.
Zaštitna skela sa prihvatnom platformom i zaštitna skela sa 
 nadstrešnicom dimenzionišu i konstruišu se tako da mogu da zadrže najteži predmet 
 koji ima mogućnost da padne, kao i da spreče njegovo odbijanje i rasipanje po 
 okolnom prostoru.
Dimenzije i konstrukcija zaštitne skele sa prihvatnom platformom 
 ili nadstrešnicom zavise od moguće visine i putanje pada i težine radnika ili 
 predmeta od kojih se za proračun i izradu uzima veća.
Širina prihvatne platforme ili zaštitne nadstrešnice ne sme 
 da bude manja od 1,5 m.
Kad je dužina opasne zone veća, postavljaju se zaštitne galerije.
Pri premeštanju po visini ne sme se prethodna zaštitna skela 
 demontirati dok se naredna ne postavi.
Materijal koji napada na prihvatnu platformu i nadstrešnicu 
 mora da se redovno uklanja.
Kad ne postoji mogućnost upotrebe prihvatnih platformi ili 
 nadstrešnica, a radovi na visini se ne obavljaju pojedinačno nego ih izvodi 
 grupa radnika, ispod ugroženih radnih mesta postavljaju se mreže za prihvatanje 
 radnika u slučaju pada.
Prolazak radnika ispod prihvatnih mreža, ograničava se na vremenske 
 intervale kad se na visini ne radi, ili se zabranjuje kad postoji mogućnost 
 probijanja mreže usled pada težih predmeta.
17. Radovi u blizini saobraćaja
Član 85
Zabranjeno je započeti građevinske radove, kao i preduzimati 
 bilo kakve mere zaštite radnika od dejstva saobraćaja ili mere za bezbednost 
 saobraćaja na putu, putnom zemljišnom pojasu i zaštitnom pojasu puta (zemljišni 
 pojas i zaštitni pojas puta u smislu Zakona o putevima) ili u zaštitnom pojasu 
 pruge (zaštitni pojas pruge u smislu Zakona o železnicama), dok nisu dobijeni 
 uslovi i saglasnost nadležnog organa za saobraćaj kojim se odobrava izvođenje 
 radova.
Radovi mogu da otpočnu tek kad se na gradilištu sprovedu mere 
 prema uslovima i saglasnosti dobijenih od nadležnog organa za saobraćaj.
18. Izrada elemenata od prednapregnutog betona
Član 86
Radovi na prednaprezanju betona (u daljem tekstu: utezački 
 radovi) mogu da se izvode samo u radnom prostoru u kome nema kretanja i rada 
 drugih radnika.
Za postavljanje ili uvlačenje kablova obezbeđuje se pristup 
 širine najmanje 60 cm sa obe strane nosača.
Na mestima utezanja i injektiranja kablova obezbeđuje se prostor 
 za smeštaj pribora i uređaja za utezanje i injektiranje kablova i slobodan prostor 
 širine najmanje po 60 cm sa obe strane kabla koji se uteže za kretanje i rad 
 radnika.
Prostor za kretanje i rad postavljaju se tako da telo radnika 
 nikad ne bude u pravcu snopa žica i da bude izvan zone domašaja pribora za kotvljenje 
 kabla (kotve i klinovi) i uređaja za zatezanje žica (prese).
Pri postavljanju kotvi i klinova vrši se provera da li su žice 
 kabla paralelne (ne smeju biti upredene) i da li su pravilno raspoređene po 
 žljebovima ili obimu kotve i klina.
Slobodni vrhovi žica poravnavaju se pre početka zatezanja.
Pre puštanja u rad vrši se provera ispravnosti prese, pumpe, 
 manometra, priključaka i spojeva, kao i stanja creva za hidrauličko ulje.
U toku zatezanja kablova neprekidno se kontrolišu ostvareni 
 napon i izduženje žica i upoređuju sa projektovanim.
Utezanje i injektiranje kablova za prednapregnuti beton ne 
 smeju se obavljati na niskim temperaturama, bez primene posebnih tehničkih i 
 mera zaštite na radu.
Po izvršenom utezanju kablovi moraju da se odmah injektiraju, 
 a njihovi izlazi na površinu betona (ankerni blok) da se zaštite od uticaja 
 korozije.
Utezački radovi na visini mogu da se izvode samo kad je radni 
 prostor obezbeđen od pada sa visine, što u smislu ovog pravilnika znači da je:
1) skela izrađena prema projektu u kome je dokazana njena stabilnost;
2) radni pod postavljen na skeli na osnovu statičkog dimenzionisanja 
 elemenata prema najnepovoljnijem opterećenju;
3) zaštitna ograda propisno podignuta duž slobodnih ivica poda;
4) prilazi urađeni u skladu sa odredbama ovog pravilnika.
Za svaki pojedini sistem utezanja i injektiranja kablova izvođač 
 obezbeđuje da na gradilištu postoji projekat izvođenja sa merama zaštite na 
 radu u skladu sa uputstvom proizvođača opreme i pribora.
19. Armirački radovi
Član 87
Radovima na istovaru, utovaru, prenosu, pripremi (ispravljanje, 
 sečenje i savijanje) nastavljanju i ugradnji betonskog gvožđa, namenjenog za 
 armirano betonske elemente (u daljem tekstu: armirački radovi) ne sme se pristupiti:
1) sa dugom kosom, ako nije vezana maramom ili pokrivena kapom;
2) sa razdrljenom, odnosno neutegnutom odećom ili neodeven;
3) bez zaštitnih cipela i rukavica.
Pri utovaru ili istovaru armature dizalicom, teret se prethodno 
 oslobađa od ostale armature, a nasilno čupanje iz gomile nije dozvoljeno.
Tereti se skidaju sa vrha naslage.
Armatura u koturu (prečnika do 12 mm) može da se vezuje za 
 kuku dizalice nosećom čeličnom užadi.
Armatura u petljama, polubuntovima (prečnika 14 mm do 28 mm) 
 i armatura u pravim šipkama (prečnika 30 mm do 40 mm) podiže se na pomoćnom 
 ramu, koji je za kuku dizalice vezan nosećom čeličnom užadi.
Šipke armature vezivanjem za ram obezbeđuju se od ispadanja 
 za vreme prenosa.
Radnici koji su obavili vezivanje noseće čelične užadi za kuku 
 dizalice, moraju da se uklone na bezbednu udaljenost, pre nego što teret počne 
 da se podiže.
Prisustvo bilo kojih lica u području kruga gradilišta u kome 
 se vrši prenos armature, zabranjeno je.
Okretni doboš za odvijanje koturova armature ograđuju se punom 
 ili metalnom sitno mrežastom ogradom.
U toku ispravljanja armature zabranjeno je dodirivati uređaj 
 sa valjcima na stazi za istezanje.
Za vreme istezanja armature na stazi ne sme da bude radnika 
 ili drugih lica, kao ni predmeta ili materijala.
Pri ugrađivanju i vezivanju armature radnik mora da ima obezbeđen 
 siguran oslonac i bezbednu stazu za kretanje pri radu.
Slobodni se krajevi žice kojom je izvršeno vezivanje armature 
 savijaju ili podvijaju.
Električni kablovi pod naponom ne smeju da budu položeni preko 
 armature, niti postavljeni tako da može da dođe do dodira sa armaturom.
Armiračke mašine i električna instalacija na placu i objektima 
 gde se priprema armatura moraju da budu redovno pregledane i održavane u ispravnom 
 stanju, o čemu se vodi evidencija na gradilištu.
20. Betonski radovi
Član 88
Betonskim radovima (betoniranje), u smislu ovog pravilnika, 
 smatraju se prevoz ili prenos po objektu i ugrađivanje sveže betonske mase, 
 a zatim nega ugrađene betonske mase za vreme odležavanja u oplati.
Pre početka betoniranja obavljaju se pripreme za bezbedan rad 
 radnika, i to:
1) na ivice preko kojih može da dođe do pada u prostor dubok 
 preko 1,0 m postavlja se zaštitna ograda;
2) iznad armature postavljaju se staze za ručni prenos ili 
 prevoz betonske mase i kretanje radnika, zatim radni podovi za prijem sveže 
 betonske mase kad sudove prenosi dizalica, radni podovi za ubacivanje mase u 
 oplatu, staze za kretanje radnika pri ugrađivanju i ravnanju površine ugrađenog 
 betona; staze i radni podovi izrađuju se i postavljaju u skladu sa odredbama 
 čl. 66-71 ovog pravilnika;
3) staze i radni podovi ne smeju se oslanjati na armaturu, 
 nego moraju da imaju sopstvene oslonce postavljene na oplatu;
4) oštri vrhovi ili ivice spojnih i drugih delova armature 
 uklanjaju se, podvijaju ili pokrivaju;
5) čišćenje oplate i ugrađene armature od prljavštine i otpadaka 
 mlazom vode ili vazduhom pod pritiskom, izvode se tako da ne dođe do povređivanja 
 radnika ili lica koja se kreću u blizini, usled udara odbačenih čestica ili 
 predmeta;
6) kad se betonira noću ili kad dnevno svetlo nije dovoljno, 
 postavlja se električna rasveta, koja treba da obezbedi osvetljenost od najmanje 
 250 Lx na mestu ugradnje betona, a najmanje 120 Lx na prilazima i stazama;
7) električni uređaji za ugrađivanje betona moraju da imaju 
 transformisan napon najviše do 42V, a prenosne svetiljke sa pripadajućim pokretnim 
 kablovima do 24V;
8) kod konstrukcija većih raspona (hale, mostovi i sl.) postavljaju 
 se slegomeri ili se vrši geodetsko osmatranje ugiba i ponašanje konstrukcije 
 skele pri nanošenju opterećenja ugrađivanjem sveže betonske mase.
Član 89
Betoniranje počinje isključivo po naređenju rukovodioca radova 
 ili od njega određenog odgovornog radnika.
Pri betoniranju se sprovode sledeće mere zaštite na radu:
1) sudovi za transport sveže betonske mase koje donosi i odnosi 
 dizalica ne smeju da se prenose preko glava radnika;
2) prihvat sudova sa betonskom masom koji vise o kuki dizalice 
 vrši se pomoću sigurnosnih konopaca za usmeravanje, a kad rukovodilac dizalice 
 sa svog radnog mesta nije u mogućnosti da u potpunosti prati kretanje tereta, 
 usmeravanje obavlja radnik osposobljen za davanje znakova (signalista);
3) spuštanje na radni pod mora da bude izvedeno bez udara i 
 njihanja, a odvezivanje od kuke dizalice može da usledi tek pošto je sud stabilno 
 oslonjen, kad se može pristupiti izlivanju mase;
4) sud ne sme da se pretovaruje betonskom masom;
5) pri ugrađivanju betonske mase pervibratorom radnik mora 
 da bude čvrsto oslonjen, da ne izgubi ravnotežu pri uranjanju igle pervibratora 
 u betonsku masu;
6) kad se sveža betonska masa doprema na mesto ugrađivanja 
 pumpom za beton, mora stalno da se kontroliše ispravnost nastavaka, pogotovu 
 fleksibilnog creva i cevovoda, kao i priključka fleksibilnog creva na cevovod;
7) fleksibilno crevo ne sme se oštro previjati, niti pri rukovanju 
 sa njim pomerati nosač cevovoda, koji može u povratnom hodu da odbaci radnika;
8) pri betoniranju i pranju fleksibilno crevo ne sme da bude 
 upereno u radnike;
9) kod prijema betonske mase automešalicom ne sme da se isipava 
 masa iz bubnja, dok se metalni zglavkasti žljeb ("riža") ne pričvrsti 
 i obezbedi od iznenadnog pomeranja;
10) pre nego što se pristupi polivanju ugrađene betonske mase 
 uklanja se električna instalacija, koja je služila pri betoniranju;
11) nasilno skidanje oplate sa betonskih površina pomoću dizalice, 
 zabranjeno je.
21. Radovi na krovu
Član 90
Krov i njegovi delovi, krovni pokrivač i konstrukcija koja 
 nosi krovni pokrivač, moraju da budu pre početka radova detaljno pregledani 
 sa ciljem utvrđivanja nosivosti, obezbeđivanja sigurnih putanja za kretanje 
 radnika po krovu i preduzimanje mera zaštite na mestima rada za sprečavanje 
 propadanja kroz krovni pokrivač i za sprečavanje pada sa krova.
Kod krovnih pokrivača od crepa, salonita, lima i drugih pokrivača 
 male nosivosti za sprečavanje propadanja postavljaju se patosi od dasaka na 
 površinu krovnog pokrivača duž prilaza mestima rada i na mestima rada.
Patosi od dasaka treba da budu pričvršćeni za krovni pokrivač, 
 da pri kretanju radnika ne dođe do pomeranja ili klizanja.
Daske patosa polažu se na krovnu površinu tako da im krajevi 
 budu prepušteni preko pravaca ispod kojih se nalaze nosači krovnog pokrivača.
Ako je patos izrađen u obliku povezanih dasaka u polja ("štosovi"), 
 polja treba da budu laka i pogodna za ručno premeštanje i pričvršćivanje.
Kretanje izvan postavljenih patosa po krovnom pokrivaču, zabranjeno 
 je.
Krovni pokrivači čija je nosivost nepoznata ili kod neprohodnih 
 krovova, sigurnost kretanja i rada radnika obezbeđuje se postavljanjem prelaza 
 i radnih platformi, koji moraju da budu izrađeni u skladu sa odredbama čl. 7 
 i 30 ovog pravilnika.
Član 91
Za sprečavanje pada sa krova ili prilaza krovu pre početka 
 radova mora da bude postavljena propisana zaštitna ograda iznad slobodnih ivica 
 u čijim se blizinama izvode radovi i na mestima određenim za izvlačenje ili 
 spuštanje alata i materijala, kao i obezbeđen siguran prilaz.
Ukoliko se iznad ivica krova, ne može postaviti zaštitna ograda 
 ili kod krovova čiji je nagib veći od 20
o
, na krovnoj 
 površini mogu raditi samo radnici zdravstveno sposobni za radove na visini obučeni 
 za upotrebu sredstava lične zaštite.
Kod slučajeva iz stava 2 ovog člana, pre izlaska na površinu 
 krova radnik mora da bude privezan preko zaštitnog pojasa i zaštitnog užeta 
 za siguran oslonac.
Otvori, svetlarnici i okna sa staklenim pokrivačem, ukoliko 
 se nalaze u ravni krovnog pokrivača, obezbeđuju se u skladu sa odredbama člana 
 32 ovog pravilnika.
Prilaz površini krova, ukoliko nije postavljen iz unutrašnjosti 
 objekta, mora da bude obezbeđen u skladu sa odredbama čl. 44-49 ovog pravilnika.
Član 92
Kad se ne mogu u potpunosti sprovesti mere zaštite na radu 
 iz člana 90 ovog pravilnika, postavljaju se prihvatne mreže, zaštitne skele 
 sa prihvatnim platformama ili čak pojačanja nosača krovne pokrivke i druge mere.
Prostor ispod krova, odnosno gradilišni prostor oko objekta 
 mora da bude za vreme radova na krovu obezbeđen od pristupa lica nezaposlenih 
 na gradilištu.
Kad pri radovima na krovu, nije sprečen pad predmeta s krova, 
 u ugroženom prostoru oko objekta i ispod krovne površine zabranjeno je prisustvo 
 i kretanje radnika i drugih lica.
22. Montažno građenje
Član 93
Montažno građenje izvodi se na osnovu tehničke dokumentacije 
 (projekta montaže) koju obezbeđuje izvođač radova, a koja sadrži program montažnog 
 građenja sa opisom i prikazom mera zaštite na radu pri izradi montažnog elementa 
 (ako se izrađuje na gradilištu) utovaru, prevozu i istovaru, vezivanju elemenata, 
 pripremi za dizanje, dizanju, postavljanju na objekat, učvršćivanju, obradi 
 i doradi u ugrađenom položaju.
Tehničkom dokumentacijom moraju da se propišu mesta i način 
 vezivanja elemenata za dizanje, redosled dizanja i položaj elemenata pri dizanju, 
 postavljanje elemenata i način obezbeđenja od preturanja i pomeranja na objektu.
Tehničkom dokumentacijom se obuhvataju sve pomoćne konstrukcije 
 (jarmovi, privremena ležišta, ramovi za ukrućivanje, radne platforme sa prilazima 
 i sl.), pomoćni pribor za dizanje (ramovi, pantljike, klješta, obrazi i sl.), 
 pomoćni pribor za pričvršćivanje montažnog elementa na objektu i spajanje sa 
 drugim delovima objekta.
Tehničkom dokumentacijom mora da se opiše način upotrebe uređaja 
 za dizanje i prenos elemenata, da se navedu karakteristike uređaja (nosivost, 
 dohvat, ugao strele, radni položaj i sl.) i da se odrede normativi za dizanje 
 (dozvoljen pravac i brzina vetra, brzine dizanja, prenosa i spuštanja tereta, 
 temperatura vazduha i dr.).
Tehničkom dokumentacijom moraju da se predvide način i mesta 
 za vezivanje i druge mere zaštite radnika koji prihvataju, skidaju sa dizalice 
 i učvršćuju montažne elemente pod povećanom mogućnošću pada sa visine.
Član 94
Uređaj, pomoćne naprave i pribor za dizanje, postavljanje i 
 pričvršćivanje na objektu montažnih elemenata, moraju da odgovaraju jugoslovenskim 
 standardima, tehničkim i propisima o zaštiti na radu.
Uređaji, pomoćne naprave i pribor za dizanje, postavljanje 
 i pričvršćivanje montažnih elemenata određuju se prema težini, dimenzijama, 
 obliku, mogućnosti za vešanje ili podupiranje elemenata pri dizanju, zatim prema 
 potrebnoj visini i dohvatu dizanja i uslovima za postavljanje na objektu.
Montažni elementi obeležavaju se prema programu montaže iz 
 tehničke dokumentacije, izrađuju se i pripremaju za dizanje prema redosledu 
 obeležavanja.
Oblik, dimenzije i mesta za vešanje ili oslanjanje montažnih 
 elemenata, treba da budu podešeni za lako podizanje, prenošenje i učvršćivanje 
 na objektu.
Montažni elemenat koji se priprema za podizanje i prenos postavlja 
 se pre podizanja, tako da dizalica ne menjajući radni položaj može bez smetnji 
 da ga podigne, prenese i postavi u projektovani položaj.
Vezivanje elemenata za dizalicu vrši se na mestima i na način 
 predviđen tehničkom dokumentacijom.
Podizanje, prenos, postavljanje i pričvršćivanje montažnog 
 elementa moraju da budu obavljeni u najkraćem mogućem vremenu, bez nedozvoljenih 
 deformacija montažnog elementa ili oslonaca na objektu, ne iscrpljujući nosivost 
 uređaja, pomoćnih naprava i pribora za dizanje.
Član 95
Na visokim montažama radne platforme se izrađuju u vidu visećih 
 platformi (skela), dizalicom se prenose do mesta postavljanja, vešaju za prethodno 
 montirani i učvršćeni deo konstrukcije u blizini montažnog nastavka konstrukcije 
 i ukrućivanjem i povezivanjem sa konstrukcijom dovode u stabilan radni položaj.
Radne platforme za visoke montaže i prilazi radnim platformama 
 izrađuju se, postavljaju i skidaju sa konstrukcije prema opisu i detaljnim crtežima 
 iz projekta montaže.
Mesta montažnih nastavaka, kad postoji mogućnost, obezbeđuju 
 se prihvatnim platformama ili prihvatnim mrežama za sprečavanje pada radnika.
Za vreme podizanja, prenosa i postavljanja montažnog elementa 
 stajanje radnika na elementu, uređaja za dizanje, priboru za vešanje ili prisustvo 
 u opasnoj zoni ispred tereta, zabranjeno je.
Kretanje radnika po postavljenom montažnom elementu i u njegovoj 
 blizini, dok nije obezbeđen od preturanja i pomeranja osim radnika koji ukrućuju 
 elemenat, kao i korišćenje postavljenog elementa za prelaz dok nisu obezbeđeni 
 propisani pod i zaštitna ograda, zabranjeno je.
Usmeravanje i umirivanje montažnog elementa dok je u visećem 
 položaju vrši se sa bezbednog rastojanja pomoćom užadi ili na drugi posredan 
 način.
Pomeranje tek postavljenog elementa na oslonce vrši se posrednim 
 putem pomoću priručnog pomagala, uz uslov da je elemenat vezan za dizalicu zategnutim 
 priborom.
Montažni elemenat se otpušta i odvezuje sa dizalice kad je 
 postavljen čvrsto na oslonce i osiguran od preturanja.
Član 96
Dizanje i prenos montažnog elementa ne sme započeti dok:
1) se do mesta postavljanja elementa na objektu ne obezbedi 
 siguran prilaz;
2) nisu postavljeni u potpunosti oslonci i dok nije pripremljen 
 alat i pribor za pričvršćivanje;
3) nije provereno da li su svi prilazi zoni montaže zatvoreni 
 za radnike i ostala lica koja ne učestvuju u montaži i da li u ugroženoj zoni 
 ima prisutnih lica, koja moraju da napuste ugroženu zonu;
4) se radnici koji učestvuju u montaži ne udalje na bezbedno 
 rastojanje;
5) se ne proveri da su statičke i mehaničke karakteristike 
 pribora za dizanje i prostorni sklop veze elementa sa dizalicom u skladu sa 
 projektom montaže.
Probnim podizanjem montažnog elementa od pologe se utvrđuje:
1) da je vezivanje ili podupiranje tereta izvršeno ravnomerno 
 u odnosu na težište i da pri prenosu teret neće da se njiše ili obrće ("umiren 
 teret");
2) da su mesta vezivanja na montažnom elementu ili pomoćnoj 
 napravi čvrsta, a užad i vezni pribor ili drugi vezni alat ispravni;
3) da pribor za vezivanje (užad, trake i sl.) nema prelome, 
 nije prignječen, upreden, ne tare se o neobložene ivice elementa i nije izložen 
 drugim mehaničkim oštećenjima;
4) da su ispunjeni normativi iz tehničke dokumentacije (dohvat, 
 nosivost, radni položaj uređaja za dizanje i prenos, pravac i brzina vetra, 
 temperatura vazduha i sl.).
Odgovorni radnik daje znak za početak dizanja i prenosa montažnog 
 elementa, pošto se uveri da su ispunjeni uslovi iz st. 1 i 2 ovog člana.
Član 97
Utovar, prevoz i istovar montažnih elemenata obavlja se u skladu 
 sa propisima o merama zaštite na radu pri ovim radovima.
Uređaj za dizanje i prenos mora da ispunjava odredbe propisa 
 o zaštiti na radu pri radu sa dizalicama, tehničkih propisa i jugoslovenskih 
 standarda.
Pomoćne naprave i pribor za vezivanje tereta i dizanje moraju 
 imati ateste o ispravnosti, shodno propisima o priboru za dizanje teških tereta.
Pri istovaru ili utovaru montažnog elementa u motorno vozilo 
 vozač ne sme da bude u kabini.
Za vreme dizanja, prenošenja i spuštanja montažnog elementa 
 na vozilo, signalista ne sme stajati na vozilu.
Signalista je radnik osposobljen za davanje znakova rukom rukovaocu 
 dizalice za izvođenje potrebnih pokreta dizalice, u skladu sa jugoslovenskim 
 standardom.
Član 98
Radnici koji na visini postavljaju radne platforme ili radnici 
 koji prihvataju montažne elemente, kada nema mogućnosti za primenu zaštitnih 
 skela od pada sa visine, moraju da budu vezani zaštitnim opasačima sa što kraćom 
 vezom, zavisno od potrebnog radijusa kretanja, za čvrste delove objekta ili 
 montirane konstrukcije i sigurna mesta na njima.
Montažne radove na visini mogu da rade isključivo radnici zdravstveno 
 sposobni za rad na visini, obučeni za montažerske radove osposobljeni za korišćenje 
 sredstava lične zaštite.
Montažno građenje može se izvoditi samo uz stalni nadzor odgovornog 
 stručnog radnika.
23. Rušenje objekata
Član 99
Rušenje objekta ili dela objekta izvodi se prema dokumentaciji, 
 urađenoj na osnovu podataka dobijenih prethodnim detaljnim izviđanjem i snimanjem 
 objekta i okoline.
Dokumentacija za rušenje objekta, pored ostalog treba da sadrži 
 i opis izabrane metode rušenja sa redosledom radova pri pripremi za rušenje, 
 samom rušenju i posle izvršenog rušenja i merama zaštite na radu pri svakom 
 od ovih radova.
Dokumentacija o rušenju treba jasno da utvrdi zone sigurnosti 
 i plan označavanja i uređenja njihovih granica, mere obezbeđenja objekta i saobraćaja 
 izvan zone sigurnosti i plan prilaza za radnike do zona sigurnosti.
Radove na rušenju objekta mogu obavljati samo radnici praktično 
 osposobljeni za bezbedan rad i primenu sredstava lične zaštite pri ovim radovima.
Priprema, rušenje i uklanjanje delova i materijala srušenog 
 objekta izvodi se uz stalni nadzor odgovornog stručnog radnika.
Član 100
Za vreme izvođenja i snimanja objekta, kao i za vreme pripremnih 
 radova za rušenje objekta postavlja se čuvar koji ne dozvoljava pristup objektu 
 besposlenim licima.
U toku snimanja objekta i za vreme pripremnih radova za rušenje, 
 loženje vatre u unutrašnjim prostorijama objekta zabranjeno je.
Pre početka rušenja objekta ugroženo područje se ograđuje ili 
 na drugi način obezbeđuje od prisustva ili ulaska lica i sredstava saobraćaja, 
 u skladu sa dokumentacijom o rušenju.
Pre početka radova na rušenju objekta postojeće instalacije 
 električne struje, vodovoda, kanalizacije, gasova i druge instalacije uklanjaju 
 se ili obezbeđuju tako da u toku rušenja i pri radovima posle rušenja, ne prouzrokuju 
 opasnost po radnike.
Član 101
Ručno rušenje objekta izvodi se odozgo naniže, delovi zida 
 i dimnjaci ne smeju se ostavljati neporušeni, nego se ruše istovremeno sa ostalim 
 delovima objekta.
Susedni zidovi ili pojedini elementi koji se ne ruše, a sa 
 zidom, odnosno elementom koji se ruši čine stabilnu celinu, obezbeđuju se od 
 pada ili deformacije, pre nego što se pristupi rušenju.
Rušenje međuspratne odnosno tavanske konstrukcije može otpočeti 
 tek po rušenju i uklanjanju svih porušenih delova iznad nivoa te konstrukcije.
Ručno rušenje slobodno stojećih elemenata, kao što su obimni 
 i pregradni zid, ograda, stub i drugi elementi, izvodi se pomoću odgovarajućih 
 radnih skela.
Rušenje zidova potkopavanjem, zabranjeno je.
Član 102
Demontirane grede, nosači i drugi teški ili glomazni delovi 
 konstrukcije smeju se sa objekta uklanjati ili spuštati samo pomoću odgovarajućih 
 naprava ili uređaja (rampa, čekrk, dizalica i sl.).
Uklanjanje rastresitog i prašinastog materijala sa ruševine 
 vrši se pomoću pokrivenih drvenih korita, kroz metalne cevi ili na drugi način 
 koji sprečava širenje prašine.
Kada u materijalu od koga je sagrađen objekat koji se ruši 
 ima azbesta, moraju da se preduzmu posebne mere za sprečavanje da prašina i 
 otpatci ne dospeju na alat, odeću, telo radnika ili u okolni prostor.
Pri rušenju višespratnog objekta gomilanje porušenog materijala 
 na pojedinim spratovima, zabranjeno je.
Član 103
Ako se objekat ruši mašinski, mašina treba da se nalazi na 
 odstojanju najmanje 1,5 puta većem od visine dela koji se ruši.
Kod mašinskog rušenja guranjem na prednji deo mašine postavljaju 
 se pomagala od gvožđa ili drveta preko kojih se sila prenosi na elemenat koji 
 se ruši, a mašina se udaljava na bezbedno odstojanje.
Jačina na kidanje čeličnog užeta pomoću koga se prenosi vučna 
 snaga potrebna za rušenje objekta, mora biti najmanje tri puta veća od vučne 
 snage mašine.
Između čeličnog užeta i površine dela objekta koji se ruši 
 postavljaju se podmetači radi ravnomernog prenošenja vučne sile.
Izvlačenje betonskih stubova, čeličnih nosača i drugih delova 
 objekta iz ruševine može se izvoditi tek pošto se prethodno oslobode od natrpanog 
 porušenog materijala.
Korišćenje mašina točkaša za rušenje ili izvlačenje teških 
 delova građevinskog objekta, zabranjeno je.
Član 104
Pri rušenju pojedinih delova ili objekta u celini miniranjem, 
 primenjuju se propisi o zaštiti na radu, tehnički propisi jugoslovenski standardi 
 o manipulaciji i upotrebi eksploziva.
24. Izgradnja puteva
Član 105
Građenje puteva kroz brdsko-planinske ili šumske predele, naseljena 
 mesta u blizini aktivnih saobraćajnica izvodi se, po pravilu, uz sprovođenje 
 posebnih mera zaštite na radu.
Dokumentacija o posebnim merama zaštite na radu izgrađuje se 
 u skladu sa saobraćajnim propisima i odredbama člana 16 ovog pravilnika.
Kad se put gradi u uslovima navedenim u članu 17 stav 2 ovog 
 pravilnika, izrada dokumentacije o merama zaštite na radu je obavezna.
Zemljani radovi na izgradnji puteva izvode se uz sprovođenje 
 mera zaštite na radu utvrđenih u čl. 12-28 ovog pravilnika.
Član 106
Kad se radovi na građenju puteva, kao i radovi na izgradnji 
 prilaza gradilištu ili radovi u krugu gradilišta, izvode u zemljištu koje ukazuje 
 na mogućnost postojanja otrovnih zmija, ovakvo gradilište mora da bude snabdeveno 
 serumom protiv zmijskog ujeda i organizovano tako da serum može da se dopremi 
 do mesta kretanja i rada radnika i bude blagovremeno upotrebljen u slučaju potrebe.
U svakoj smeni mora da bude najmanje po jedan radnik obučen 
 za pravilnu upotrebu seruma protiv zmijskog ujeda.
Član 107
Privremene pristupne puteve gradilištu, prolaze, prilaze i 
 prelaze izvođač radova je dužan da održava u ispravnom stanju, a u zimskom periodu 
 da preduzima mere za bezbedno korišćenje.
Član 108
Kad se izlaz saobraćaja sa trase puta u izgradnji obezbeđuje 
 postavljanjem privremenih konstrukcija, ove se izvode prema projektu u kome 
 je dokazana njihova stabilnost i propisani uslovi za upotrebu i održavanje.
Član 109
Podzemne vode koje se pojave na delu puta u izgradnji odvode 
 se sa gradilišta tako da ne podlokavaju delove puta, kosinu iznad i ispod puta 
 i ne ugrožavaju objekte na putu.
Član 110
Ručni prevoz materijala, kad se obavlja vagonetima, radni kolosek 
 (dekoviljski) mora da bude osiguran od iskliznuća vagoneta i stalno održavan 
 u ispravnom stanju.
Kad je kolosek postavljen u podužnom nagibu, vagoneti moraju 
 da imaju kočnice. Kočenje pomoću drvenih greda, dasaka ili drugih priručnih 
 predmeta zabranjeno je.
Pri ručnom prevozu materijala vagonetima brzina vagoneta ne 
 sme da bude veća od 10 km na čas.
Kad je radni kolosek postavljen na skeli, skela mora da bude 
 izrađena na osnovu projekta čiji je sadržaj u skladu sa odredbama člana 79 ovog 
 pravilnika.
Član 111
Prolazi za radnike između uređaja za pripremu kamena za izgradnju 
 puteva (tucanika) u drobilišnom postrojenju moraju da budu široki najmanje 100 
 cm.
Mesta prolaza iznad kojih postoji mogućnost pada kamena obezbeđuju 
 se zaštitnim nadstrešnicama.
Pored uređaja izrađuju se propisane radne platforme za kretanje 
 i rad radnika prilikom održavanja i popravki uređaja.
Član 112
Ubacivanje kamena u drobilicu izvodi se sa čvrste radne platforme 
 sa propisanom zaštitnom ogradom.
Za odglavljivanje kamena koriste se posebne kuke.
Kad bunker za prijem kamena iz majdana ima rešetku u podu ka 
 otvoru drobilice, čišćenje rešetke ili odglavljivanje kamena može se vršiti 
 pošto se prethodno radnici obezbede od upada u otvor.
Dok je drobilica u radu, stajanje na ivicama otvora za ubacivanje 
 kamena, zabranjeno je.
Član 113
Radnici koji rade na drobilici moraju da budu zaštićeni od 
 kamene prašine - respiratorima ili polivanjem vodom.
Korišćenje zaštitnih naočara je obavezno.
Član 114
Materijal koji se koristi za asfaltiranje puteva (bitumen, 
 katran i drugi derivati nafte) može da se zagreva samo u posebnim sudovima.
Zagrevanje materijala iz stava 1 ovog člana u otvorenim sudovima, 
 bez obzira na mesto upotrebe i količinu, zabranjeno je.
Član 115
Kotlovi uređaja za zagrevanje asfaltne mase moraju da imaju 
 poklopce, radi sprečavanja prskanja mase.
Posluživanje uređaja obavlja se sa radne platforme na kojoj 
 je postavljena zaštitna ograda.
Podesnim razmeštajem više uređaja za zagrevanje asfaltne mase 
 sprečava se prenošenje požara sa jednog uređaja na drugi.
Član 116
Ložište peći kotla mora biti zaštićeno od izbijanja plamena 
 iz ložišta u polje.
Član 117
Zahvatanje vrele rastopljene asfaltne mase može se vršiti samo 
 pomoću za to izrađenih sudova.
Vrela rastopljena asfaltna masa prenosi se u posebno izrađenim 
 sudovima sa poklopcima. Sudovi se ne smeju prepunjavati.
Član 118
Otvor kotla za punjenje krečnim brašnom, agregatom tucanika 
 i smolom na uređaju za kuvanje i mešanje asfaltne mase mora da ima zaštitni 
 poklopac, radi sprečavanja širenja prašine i štetnih gasova.
Uređaji iz stava 1 ovog člana moraju da imaju naprave za odvođenje 
 gasova, dima i prašine iz kruga gradilišta.
Član 119
Premazivanje i kvašenje valjka za ravnanje asfalta vrši se 
 pomoću za to izrađene naprave.
Zabranjeno je da radnik ide ispred motornog valjka i premazuje 
 i kvasi delove valjka za ravnanje asfaltne mase.
Valjak pri hodu unazad mora da bude opremljen retrovizorima 
 za pregled obe ivice putanje kretanja.
Izvođenje radova na putanji kretanja valjka, zabranjeno je.
Član 120
Zapaljena asfaltna masa ne sme se gasiti vodom.
Sredstva za gašenje zapaljene asfaltne mase (pesak, cirade 
 i dr.) moraju da budu pripremljena unapred u blizini radova.
Član 121
Asfalterske radove mogu da obavljaju samo radnici upoznati 
 sa štetnostima i opasnostima, koji su osposobljeni i provereni za primenu sredstava 
 zaštite na radu i čija je zdravstvena sposobnost za obavljanje ovih radova potvrđena.
Umivanje toplom vodom treba da bude omogućeno na gradilištu 
 radnicima posle završenog rada.
25. Izgradnja mostova
Član 122
Prilaz po terenu svakom stubnom mestu i prostor oko stuba mosta 
 uređuje se tako da radnicima bude obezbeđeno bezbedno kretanje i rad pri izradi 
 temelja, tela i ležišne grede stuba.
Oslonci i temelji pomoćnih konstrukcija kao što su radne i 
 noseće skele, oslonci stubova toranjske dizalice, kranske staze i drugih gradilišnih 
 objekata zaštićuju se ili se postavljaju tako da ne dođe do nepovoljnog dejstva 
 atmosferskih, površinskih i podzemnih voda, da bi se izbeglo nepredviđeno sleganje 
 ili pomeranje.
Oslonci i temelji i okolno zemljište moraju da se povremeno 
 pregledaju, a naročito posle vremenskih nepogoda, visokih vodostaja ili drugih 
 prekida rada.
Kad se temelj stuba izrađuje u jami sa podzemnom vodom, primenjuju 
 se mere zaštite od opasnog dejstva vode sa strane i odozdo.
Prilikom crpljenja provirne vode iz temeljne jame mora da se 
 vrši stalno osmatranje stanja i ponašanja primenjenih mera zaštite.
Član 123
Na radnim platformama sa kojih se vrši izrada stuba mosta, 
 obezbeđuju se ojačana mesta za prijem tereta i bezbedna mesta na koja se mogu 
 radnici skloniti, dok je teret u vazduhu.
Svaki teret koji se upućuje dizalicom na stub pre podizanja 
 proverava se da li je ispravno vezan za kuku dizalice i da li je pripremljen 
 za bezbedno dizanje i prenos.
Konstrukcija mosta povezuje se sa terenom propisanim prilazom 
 (stepeništem) izrađenim za najnepovoljnije opterećenje koje može da se nađe 
 na njemu. Prilazna konstrukcija povremeno se pregleda i održava u ispravnom 
 stanju.
Ako se konstrukcija mosta izrađuje na licu mesta (betonira) 
 na nosećoj skeli ili se gotovi elementi montiraju na privremene oslonce, noseća 
 skela ili privremeni oslonci ne smeju da budu opterećeni dok se ne izvrši pregled 
 od strane stručnih radnika i zapisnički ne odobri upotreba.
Član 124
Posebne tehnologije za izgradnju pojedinih elemenata ili delova 
 mosta kao što su fundiranje stubova pod zaštitom priboja ili zagata, spuštanje 
 otvorenih bunara, izgradnja stubova kliznom oplatom, montaža betonskih nosača 
 lansirnom rešetkom, postavljanje ivičnih elemenata kolovozne ploče pomoću pokretne 
 viseće radne skele i druge posebne tehnologije mogu se primenjivati samo ako 
 su sprovedene mere zaštite na radu pri postavljanju ili izradi, upotrebi, pomeranju 
 ili kretanju, održavanju i uklanjanju posle upotrebe, o čemu mora biti urađena 
 dokumentacija u skladu sa odredbama člana 3 ovog pravilnika.
Član 125
Kad se radovi izvode na vodi, na obali mora da bude obezbeđen 
 siguran prilaz za radnike i plovila, zatim bezbedan prevoz radnika plovilom 
 do radnih mesta na reci i siguran prilaz plovila i izlazak, odnosno ulazak radnika 
 u plovilo na mestu rada.
U blizini mesta rada ili u slučaju tekuće vode nizvodno od 
 mesta rada, na ili iznad površine vode uspostavlja se dežurstvo spasioca sa 
 plovilom snabdevenim priborom za spasavanje i prvu pomoć.
Spasilac može da bude samo provereni plivač, osposobljen za 
 rukovanje spasilačkim plovilom, spasilačkim priborom i za pružanje prve pomoći.
Spasilačko plovilo ne može se koristiti za druge svrhe.
Na radna mesta na koja se zbog procesa rada ne može postaviti 
 i zaštita od upada u vodu, ako je dubina vode preko 1,5 m, zabranjen je pristup 
 radnicima neplivačima.
Za vreme maglovitih dana, naročito u jutarnjim časovima, obezbeđuju 
 se signalna svetla za maglu radi orijentacije pri rečnom prevozu.
Kad se radovi izvode na plovnoj vodi, oznake i signalizacija 
 gradilišnog saobraćaja plovilima moraju da budu izvedene u skladu sa propisima 
 o unutrašnjoj plovidbi i da imaju saglasnost nadležnog organa.
Član 126
Šipovi koji se izrađuju u tlu pomoću čelične radne cevi koja 
 se utiskuje u zemljište istovremeno sa iskopom i pod čijom zaštitom se betonira 
 stablo šipa uz postepeno izvlačenje radne cevi u koju je ubačen vazduh pod pritiskom 
 kojim se beton ugrađuje, mogu da se izvode na suvom ili na vodi, pa se dokumentacija 
 o zaštiti na radu izrađuje u zavisnosti od toga koja se tehnologija izrade primenjuje 
 na gradilištu.
Dokumentacija o merama zaštite na radu u delu detaljnog opisa 
 i prikaza radnog procesa treba da obuhvati pripremu na gradilištu, postavljanje 
 radne cevi u vertikalan položaj, iskop sa kontrolama, postavljanje armature 
 u radnu cev sa kontrolama, betoniranje i ugrađivanje betona sa vađenjem cevi 
 i kontrolama i postavljanje radne cevi u nov radni položaj ili odlaganje cevi.
Dokumentacija o merama zaštite na radu izrađuje se na osnovu 
 uputstva proizvođača opreme i uređaja, propisa o zaštiti na radu, tehničkih 
 propisa i jugoslovenskih standarda koji se odnose na upotrebu, održavanje i 
 montažu opreme, kao i tehnologiju izrade.
Član 127
Gornja površina uređaja (zamajac) za kružno kretanje radne 
 cevi može se koristiti pri izradi šipa kao radna platforma, ako su osim stabilnosti 
 radne cevi i uslova da je zamajac pravilno i sigurno, u smislu uputstva proizvođača, 
 postavljen na glavu radne cevi, ispunjeni i sledeći uslovi:
1) uređaj i radna cev jesu u stanju mirovanja i osigurani od 
 iznenadnog stavljanja u pokret;
2) na spoljnim ivicama uređaja postavljena je zaštitna ograda 
 sa ivičnom zaštitom od pada predmeta;
3) radnici koji se nalaze na uređaju vezani su preko zaštitnog 
 opasača i sigurnosnog užeta za siguran oslonac na uređaju, radi sprečavanja 
 upada u otvor radne cevi;
4) pristup na uređaj u radnom položaju dozvoljen je isključivo 
 radnicima osposobljenim za ove radove i zdravstveno sposobnim za rad na visini.
Član 128
Površina uređaja ne sme da bude klizava: blato ili masne mrlje 
 moraju da se uklanjanju odmah posle nanošenja.
Na uređaju je zabranjeno ostavljanje materijala, alata i predmeta 
 koji mogu da padnu usled rotacije uređaja.
Sastavni delovi uređaja i instalacije na uređaju proveravaju 
 se pre stavljanja uređaja u pokret, da li su pričvršćeni i pravilno spojeni 
 ili nastavljeni.
Dok je uređaj u pokretu ne smeju se vršiti nikakve popravke 
 niti radovi na uređaju i instalaciji.
Kretanje radnika ispod i u polju delovanja pokretnih delova 
 uređaja, dok je uređaj u pokretu, zabranjeno je.
Penjanje radnika na uređaj i kretanje ispod uređaja i kada 
 uređaj miruje, dok se radna cev ne obezbedi od propadanja, zabranjeno je.
Komandni pult kojim se upravlja kretanjem zamajca i dovodi 
 vazduh u uređaj, mora da bude tako postavljen da se radnik - pultista istovremeno 
 dogleda sa dizalicom, rukovaocem kompresora i rukovodiocem smene, pod čijim 
 neposrednim komandama i uputstvima se obavljaju radne operacije na izradi šipa.
Dok nije izvršena provera priključka sigurnosnog poklopca za 
 glavu radne cevi i provera veze čelične užadi kojom se sigurnosni poklopac vezuje 
 za kuku dizalice, ne sme se pristupiti podizanju cevi.
Dok nije izvršena provera funkcije ventila sigurnosti na sigurnosnom 
 poklopci ne sme se upuštati komprimovani vazduh u radnu cev.
Član 129
Za prilaz na radnu platformu na zamajcu koriste se kudeljne 
 ili plastične ("mornarske") lestve, koje u gornjem kraju moraju da 
 budu zakačene za konstrukciju zamajca i osigurane od ispadanja, a u donjem kraju 
 pričvršćene ili pridržane od drugog radnika, da se ne klate.
Pored lestvi postavlja se i sigurnosni konopac obešen na dohvat 
 ruku radnika koji se služi lestvama, posebno pričvršćen i osiguran od ispadanja.
Istovremeno korišćenje lestvi od dva ili više radnika, zabranjeno 
 je.
Dužina lestvi i sigurnosnog konopca veća je najmanje 1,0 m 
 od visine zamajca u najvišem položaju od terena.
Rukovodilac smene pre početka rada smene pregleda ispravnost 
 lestvi i sigurnosnog konopca i njihovog pričvršćenja, što ponavlja i prilikom 
 svakog spuštanja zamajca na zemlju.
Član 130
Dizalica u radnom položaju za izvlačenje radne cevi sa zamajcem, 
 mora da ima nosivost najmanje 25% veću od ukupne težine uređaja i radne cevi 
 za izradu šipa.
Dužina radne cevi za izradu šipa određuje se tako da pri izvlačenju 
 cevi sa zamajcem u najvišem položaju, zamajac ne dodiruje strelu dizalice, a 
 u donjem kraju da se radna cev može bez smetnji premestiti u cev vođicu ("prethodna 
 cev") za novi šip.
Član 131
Na komandnom pultu za vazduh paralelno se postavljaju dva podjednako 
 baždarena manometra radi međusobne kontrole ispravnosti.
Pritisak vazduha u unutrašnjosti radne cevi u fazama izvlačenja 
 ne bi trebalo da bude veći od 1,5 bara.
Član 132
Posebne mere koje se preduzimaju u cilju obezbeđenja radnika 
 koji se spušta u radnu cev moraju da budu propisane u dokumentaciji o merama 
 zaštite na radu pri izradi šipova.
Pored mera iz stava 1 ovog člana pri spuštanju radnika u radnu 
 cev sprovode se i sledeće mere:
1) pre ulaska radnika proverava se prisustvo otrovnih i eksplozivnih 
 gasova u cevi;
2) ako se unosi električna struja u cev, električne svetiljke 
 priključuju se na sniženi napon do 24V, a uređaji na električni pogon priključuju 
 se na napon od 42V;
3) radnik se može spuštati u cev samo kad nema mogućnosti da 
 dođe do naglog prodora podzemne vode ili zemljanog materijala u cev;
4) ivice otvora obezbeđuju se od upada predmeta u cev;
5) unošenje i iznošenje materijala, alata i opreme obavlja 
 se pre i po izlasku radnika iz cevi;
6) obustavljaju se svi drugi radovi na grupi šipova kojoj pripada 
 šip u čiju radnu cev se spušta radnik;
7) za vreme rada radnika u cevi uređaj ne sme da bude u pokretu 
 i osigurava se od neočekivanog stavljanja u pokret;
8) pre ulaska radnika, cev se osigurava od propadanja i prevrtanja.
Član 133
Prilikom ulaska, rada i izlaska radnika iz radne cevi radnik 
 se obezbeđuje na sledeći način:
1) vezuje se preko sigurnosnog opasača za donji kraj sigurnosnog 
 užeta, dok je gornji kraj vezan za radnu platformu, na dohvat ruku dežurnih 
 radnika;
2) na radnoj platformi zamajca dva radnika stalno se dozivaju 
 sa radnikom u cevi, a u slučaju hitne potrebe pomoću sigurnosnog konopca pomažu 
 da radnik izađe iz radne cevi;
3) u toku boravka u radnoj cevi mora da nosi na glavi zaštitni 
 šlem;
4) pre ulaska spuštaju se lestve, čija je ispravnost prethodno 
 proverena, a gornji kraj pričvršćen za radnu platformu i obezbeđen od ispadanja; 
 prilikom kretanja po lestvama stalno je vezan sigurnosnim konopcem koga ručno 
 popuštaju ili zatežu dežurni radnici na radnoj platformi;
5) pored radnika spušteno je i čelično uže dizalice, kao rezervni 
 način za izvlačenje radnika u slučaju hitne potrebe, zbog čega dizaličar mora 
 biti u kabini dizalice za sve vreme boravka radnika u radnoj cevi, a dizalica 
 proverena da je u ispravnom stanju;
6) u slučaju postojanja ili mogućnosti postojanja vode u radnoj 
 cevi mora da bude opasan sigurnosnim pojasom za plivanje;
7) ulazak, rad i izlazak radnika iz radne cevi obavlja se uz 
 stalni nadzor odgovornog radnika.
Član 134
Proširenje donjeg kraja šipa izvodi se podvodno pomoću mehaničkog 
 dleta, a u suvom kopa se ručno.
Ručno može da se proširuje donji deo šipa samo u zemljanim 
 materijalima kod kojih nema podzemne vode i kod kojih ne može da dođe do obrušavanja.
Proširenje donjeg dela šipa kad se radi ručno, ne sme da bude 
 veće visine od 1,0 m, a ugao omotača prema horizontalnoj ravni ne manji od 60
o
. 
 Kod šipova prečnika ispod 120 cm proširenje se ne radi.
Proširenje se izrađuje tako da se u radnoj cevi izvrši mehanički 
 iskop do kote fundiranja šipa, zatim se cev podigne za 1,0 m i obezbedi od propadanja 
 posebnom konstrukcijom postavljenom na sigurne oslonce na terenu, posle čega 
 se preduzimaju mere iz čl. 132 i 133 ovog pravilnika.
Sa iskopom proširenja može da se otpočne pošto su obavljene 
 provere da ispod noža radne cevi i okolnog zemljanog materijala nema procurivanja 
 vode niti znakova obrušavanja.
Radnik kopa proširenje u slojevima odozgo nadole i iskopani 
 materijal baca na sredinu, odakle se mašinski povremeno izbacuje uz prethodni 
 izlazak radnika iz radne cevi.
U toku iskopa proširenja radnik mora stalo da prati da li se 
 u potkopu pojavljuju znaci vlaženja ili obrušavanja i o tome obaveštava radnike 
 na radnoj platformi.
Član 135
Otvoreni bunari primenjuju se najčešće u cilju izrade temelja 
 u zemljanim materijalima sa podzemnom vodom ili u plitkim stajaćim vodama i 
 vodotokovima, kad se količina provirne vode može savladati pumpama, pri čemu 
 se crpljenje vrši istovremeno sa iskopom.
Redosled, dubina i način iskopa pojedine faze izvode se u zavisnosti 
 od vrste zemljanog materijala, količine protoka podzemne vode, oblika i težine 
 bunara, što za neku fazu iskopa i spuštanja bunara, treba da bude propisano 
 dokumentacijom o izradi i spuštanju bunara.
Dopunska dokumentacija o merama zaštite na radu (poseban elaborat 
 o merama zaštite na radu) mora da propiše mere zaštite na radu za svaku fazu, 
 odnosno radnu operaciju.
Rad radnika na spuštanju otvorenog bunara obavlja se uz neprekidan 
 nadzor odgovornog stručnog radnika.
Član 136
Iskop u otvorenim bunarima obavlja se ručno ispod noža (donja 
 ojačana ivica zidova bunara), dok iskop središta može da se obavlja i mašinskim 
 putem.
Kanali ispod noža bunara kopaju se u simetričnom rasporedu 
 radi ravnomernog spuštanja bunara, a iskopani materijal se odbacuje na središte.
Za vreme iskopa noža i spuštanja bunara zabranjeno je iznošenje 
 iskopanog materijala.
Obavljanje radova u gornjem delu bunara, dok radnici u donjem 
 delu rade, zabranjeno je, ukoliko nije postavljena zaštita od padajućih predmeta 
 na radnike ili ako su predmeti podložni padu učvršćeni i obezbeđeni od pada.
Član 137
U svakoj fazi rada, na dno bunara mora da bude obezbeđen silaz, 
 odnosno sa dna bunara izlaz u skladu sa odredbama člana 23 ovog pravilnika.
Osim stalnog silaza, odnosno izlaza mora da bude obezbeđen 
 najmanje još jedan rezervni, koji se koristi u slučaju hitne potrebe.
Član 138
U unutrašnjost bunara uvođenje električne struje napona preko 
 42V, zabranjeno je. Motori sa unutrašnjim sagorevanjem mogu se upotrebiti samo 
 ako je obezbeđena izmena vazduha. Električni uređaji i instalacija moraju da 
 budu izrađeni u vodozaptivnoj izradi.
Električne instalacije postavljaju se tako da ne dođe do njihovog 
 mehaničkog oštećenja usled radova u bunaru.
26. Kesonski radovi
Član 139
Kesoni se primenjuju kod izrade podzemnih objekata u zemljištima 
 sa velikim prilivom podzemne vode, koji se ne može savladati pumpama, pa se 
 u keson uduvava vazduh pod pritiskom većim od atmosferskog, radi istiskivanja 
 vode i omogućavanja rada radnika u unutrašnjosti kesona.
Kesonski radovi na gradilištu izvode se na osnovu dokumentacije 
 koju obezbeđuje izvođač radova, koja ima delove:
1) tehnički opis i prikaz izrade kesona, iskopa u kesonu i 
 vađenja iskopanog materijala, spuštanja kesona i nadogradnje iznad vode, sa 
 bilansom težina prema otporima spuštanju (trenje, oslanjanje, uzgon);
2) tehnički opis i prikaz instalacije sa uputstvom za upotrebu 
 kontrole i uputstvom za montažu;
3) tehnički opis i prikaz betoniranja kesona na koti fundiranja;
4) redosled i opis demontaže opreme;
5) opis organizacije radova i radnih zadataka i dužnost svakog 
 učesnika.
Na osnovu dokumentacije o izvođenju kesonskih radova sačinjava 
 se dokumentacija o merama zaštite na radu pri izvođenju svih radnih operacija, 
 shodno postojećim tehničkim i propisima o zaštiti na radu i iskustvima preduzeća 
 koje izvodi kesonske radove.
Član 140
Pod povećanim vazdušnim pritiskom mogu raditi isključivo radnici:
1) detaljno upoznati sa mogućnostima povređivanja i štetnostima 
 po zdravlje koje mogu nastupiti u radnom procesu;
2) obavešteni o posebnom režimu rada i života, koji treba da 
 provode za vreme dok rade pod povećanim vazdušnim pritiskom;
3) praktično osposobljeni za obavljanje svojih radnih zadataka 
 uz primenu mera zaštite na radu i normativa za rad pod povećanim vazdušnim pritiskom;
4) upoznati sa dužnostima i obavezama koje moraju da ispunjavaju 
 pred prelazak sa normalnog vazdušnog pritiska na povišeni i posle rada na povišenom 
 vazdušnom pritisku pri prelasku na normalni;
5) sa potvrđenom zdravstvenom sposobnošću za obavljanje rada 
 pod povećanim pritiskom, od strane specijalističke lekarske komisije, u skladu 
 sa propisima o periodičnim lekarskim pregledima radnika;
6) lica mlađa od 21 godine i starija od 40 godina ne smeju 
 da rade pod povećanim vazdušnim pritiskom;
7) nadzor nad radom radnika pod povećanim vazdušnim pritiskom 
 mogu da obavljaju lica sa starošću do 45 godina ukoliko ispunjavaju i ostale 
 uslove iz ovog pravilnika.
Radnici koji imaju gnojni katar u nosu, zapaljenje srednjeg 
 uva, oštećenu bubnu opnu, obolele organe za krvotok ili disanje, radnici skloni 
 gojaznosti ili piću, ne smeju da rade pod povećanim vazdušnim pritiskom.
Upotreba kesona na dubinama većim od 30,0 m ispod površine 
 vode, odnosno ljudski rad na vazdušnom pritisku višem od 3,0 bara nadpritiska, 
 zabranjen je.
Član 141
Svaka grupa radnika (brigada kesonaca, grupa za otklanjanje 
 kvarova i sl.) u povećanom vazdušnom pritisku obavlja radove pod stalnim nadzorom 
 iskusnog odgovornog radnika, koji se stara o primeni normativa i sprovođenju 
 mera zaštite na radu unutar sistema pod povećanim pritiskom.
Istovremeno, sa spoljne strane sistema pod povećanim vazdušnim 
 pritiskom, drugi odgovorni radnik stara se o ispravnom funkcionisanju uređaja 
 i instalacija vezanih za radove u kesonu, odgovoran je za rad dežurnih radnika 
 u smeni (kompresorista, dežurni električar, mehaničar, tesar, radnik u karantinu 
 i sanitetskoj komori, dežurni radnik ispred glavne komore, brodarski radnici 
 i dr.).
Član 142
Pod jednakim nadpritiskom vazduha u isto vreme održava se sistem 
 koji čine:
1) kesonska komora (keson);
2) vazdušna komora (deo radne kupole);
3) vertikalni prolaz od čeličnih cevi (veza radne kupole sa 
 kesonskom komorom);
4) cevna instalacija od sabirnog rezervoara za vazduh do kesonske 
 komore sa fleksibilnim ojačanim rebrastim crevima na uglovnim prevojima.
Vazdušna predkomora (deo radne kupole) povremeno se dovodi 
 na pritisak sistema, kad radnici ulaze u sistem pa prelaze sa atmosferskog vazdušnog 
 pritiska na pritisak u sistemu i obrnuto sa pritiska sistema na atmosferski, 
 kada radnici izlaze iz sistema napolje.
Član 143
Visina od ivice noža do tavanice kesona ne sme da bude manja 
 od 2,20 m.
Unutrašnje površine plafona i zidova treba da budu belo okrečene, 
 radi bolje vidljivosti.
Na sve otvore cevnih instalacija, osim otvora za izlazak u 
 vertikalni prolaz, koje prolaze kroz tavanicu kesona treba da budu postavljeni 
 poklopci ("klapne") koji se sami zatvaraju u slučaju prekida dovoda 
 vazduha. Na zaptivačima poklopca ne sme da bude nečistoće niti mehaničkih oštećenja.
Zatvarač otvora u tavanici kesonske komore za izlazak u vertikalni 
 prolaz do radne komore mora da bude projektovan i postavljen tako da može po 
 potrebi brzo i lako da se postavi na otvor, pri čemu treba da bude zaptivač 
 za vodu i vazduh, kao i da može da izdrži opterećenje od hidrostatičkog pritiska 
 vodenog stuba.
Spuštanje kesona izvodi se tako da iskopani zemljani materijal 
 ne zahvati ovaj zatvarač i poklopce otvora u tavanici kesonske komore da više 
 ne mogu da se otvore.
Kesonska komora mora da bude opremljena sa najmanje dve identične 
 dovodne cevi za vazduh od kojih je jedna rezervna i spremna da u svakom momentu 
 može da funkcioniše kao glavna.
Glavna i rezervna dovodna cev za vazduh ne smeju da budu na 
 istom cevovodu.
Keson ima telefonsku (induktorsku) vezu sa dežurnim radnikom 
 na spoljnoj strani sistema pod povećanim pritiskom.
Dežurni radnik ima telefonsku vezu sa odgovornim radnikom, 
 koji rukovodi smenom.
Za slučaj kvara na telefonskoj instalaciji u sistemu pod nadpritiskom, 
 obezbeđuje se rezervni način sporazumevanja sa spoljnim dežurnim radnikom, preko 
 radnika u radnoj kupoli.
Keson ima ugrađen sistem za provetravanje, odnosno odstranjivanje 
 nečistog ili ustajalog vazduha.
U kesonu, vazdušnoj komori i pretkomori postavlja se termometar 
 i obezbeđuje se održavanje stalne, umerene temperature (282-288 K).
Keson se za vreme rada radnika obezbeđuje sa pitkom vodom u 
 količini dovoljnoj za sve radnike.
U kesonu se obezbeđuje ručna apoteka i najmanje jedan radnik 
 u svakoj smeni, obučen za ukazivanje prve pomoći.
Za vreme rada radnika u sistemu pod povećanim vazdušnim pritiskom 
 neprekidno se proverava ispravnost instalacija i sigurnosnih uređaja, zatim 
 pritisak vazduha i ponašanje vode ispod donjih ivica kesona, kao i ponašanje 
 i položaj konstrukcije kesona, vertikalnost i zaptivenost cevnog prolaza i položaj 
 radne kupole.
Član 144
Kesonska komora, vertikalni cevni prolaz, vazdušna komora i 
 pretkomora moraju da budu osvetljeni veštačkim svetlom.
Osvetljenost kesonske i vazdušne komore ne sme da bude ispod 
 120 Lx, a osvetljenost vertikalnog cevnog prolaza i pretkomore ne manja od 80 
 Lx.
Na svetleća tela u kesonu postavlja se zaštita od mehaničkih 
 udara i oštećenja.
Ako u kesonskoj komori postoji mogućnost pojave eksplozivnih 
 gasova električna instalacija mora da bude urađena u specijalnoj ("S") 
 izradi.
Instalacija za osvetljenje mora da bude sa sniženim naponom 
 na 24V, a instalacija za pogon i elektromotori na napon do 42V.
Član 145
Kompresor za snabdevanje vazduhom pod pritiskom, mora da ima 
 sigurnosni ventil za automatsko zatvaranje dovoda vazduha čim vazduh dostigne 
 granični pritisak potreban za određenu fazu rada u kesonu (dubinu od nivoa vode 
 do donje ivice kesona).
Kad se komprimovani vazduh sakuplja u sabirnom rezervoaru, 
 na koji su priključene dovodne cevi za vazduh, sabirni rezervoar mora da ima 
 svoj sigurnosni ventil baždaren na maksimalni radni pritisak u kesonu, a na 
 obe dovodne cevi za vazduh po jedan ventil sa automatskim zatvaranjem za slučaj 
 kvara na rezervoaru ili kompresoru.
Ako je kompresor na elektro pogon, mora da postoji rezervni 
 kompresor na dizel pogon, spreman da se odmah uključi u slučaju nestanka električne 
 energije.
Osim manometara u kesonskoj komori, vazdušnoj komori i pretkomori 
 i spolja se postavljaju manometri radi kontrole vazdušnog pritiska u sistemu 
 pod nadpritiskom. Manometri u kesonskoj komori, vazdušnoj komori i pretkomori 
 moraju da budu zaštićeni od mehaničkih oštećenja.
Kesonska komora i pretkomora u radnoj kupoli moraju da imaju 
 ugrađenu zvučnu ili svetlosnu signalizaciju.
Član 146
Opravke uređaja i instalacija za održavanje vazdušnog pritiska 
 pri kojima se remeti pritisak u toku rada radnika u kesonu, ne smeju se izvoditi.
Uređaji i instalacioni elementi potrebni za nesmetan rad u 
 kesonu moraju da imaju obezbeđene rezervne delove.
Za slučaj kvara električnog osvetljenja, svaki radnik u sistemu 
 sa povećanim pritiskom mora da ima ručnu baterijsku lampu.
Metalne lestve u vertikalnom cevnom prolazu za silaženje i 
 penjanje radnika iz kesonske komore u vazdušnu komoru moraju da budu čvrsto 
 vezane za metalnu pregradu prolaza, a nastavci obraza lestve glatki i bez oštrih 
 ivica. Lestve se moraju čistiti od blata i druge prljavštine. Kroz vertikalni 
 prolaz mora da bude obešeno uže za slučaj potrebe izvlačenja povređenog radnika.
Sa strane i kroz nastavke cevnog prolaza ne sme procuravati 
 voda, a gumeni zaptivači na mestima nastavka cevi moraju da budu čvrsto stegnuti.
Član 147
Silazak sa tavanice na dno kesonske komore i penjanje sa dna 
 u prolaz obezbeđuje se montažnim metalnim merdevinama, koje se lako mogu skidati 
 i postavljati vezivanjem za kraj lestvi u cevnom prolazu.
Zadržavanje radnika ispod otvora vertikalnog prolaza u kesonskoj 
 komori, zabranjeno je.
Cevni vertikalni prolazi u gornjem delu čvrsto se ukrućuju 
 da se radna kupola ne bi pomerala.
Broj i položaj cevnih vertikalnih prolaza određuje se dokumentacijom 
 o izvođenju kesonskih radova u zavisnosti od veličine kesona, oblika, dubine 
 fundiranja i ostalih elemenata koji su od značaja za određivanje prolaza za 
 radnike i vertikalnog transportna materijala, alata i opreme.
Otvor u podu vazdušne komore za vertikalni prolaz osigurava 
 se ivičnom zaštitom od pada predmeta.
Radnik - mašinista koji radi u blizini otvora u vazdušnoj komori, 
 vezuje se sigurnosnim opasačem radi zaštite od pada u prolaz.
Član 148
Vazduh koji se ubacuje u keson mora da bude svež i čist. Atmosferski 
 vazduh temperature iznad 288 K ili ispod 282 K veštački se hladi ili zagreva.
U toku rada vrše se analize radi utvrđivanja štetnih i eksplozivnih 
 gasova u kesonskoj komori.
Kad se radi u zemljištima sa organskim materijama, pojačava 
 se ventilacija i učestanost ispitivanja sastava vazduha.
Za svakog radnika u kesonskoj komori mora da se obezbedi najmanje 
 30,0 m
3
svežeg i čistog vazduha na čas.
Član 149
Pri ulasku radnika u radnu vazdušnu komoru:
1) kad je nadpritisak u vazdušnoj komori do 1 bara vreme zadržavanja 
 radnika u pretkomori ili vreme izjednačavanja nadpritiska u pretkomori i vazdušnoj 
 komori ne sme da bude kraće od osam minuta;
2) kad je nadpritisak u vazdušnoj komori iznad 1 bara vreme 
 zadržavanja radnika u pretkomori ili vreme izjednačavanja nadpritiska u pretkomori 
 i vazdušnoj komori produžava se za po jedan minut (posle isteka 8 minuta) za 
 svaku dalju desetinu (0,1 bara) nadpritiska iznad jednog bara.
Pritisak se mora povećavati ravnomerno i postepeno u vremenskim 
 intervalima iz stava 1 ovog člana.
Pri izlasku radnika iz radne vazdušne komore:
1) kad je nadpritisak u vazdušnoj komori do 1 bara vreme zadržavanja 
 radnika u pretkomori ili vreme izjednačavanja nadpritiska u predkomori i vazdušnoj 
 komori ne sme da bude kraće od 10 minuta;
2) kad je nadpritisak u vazdušnoj komori iznad 1 bara vreme 
 zadržavanja radnika u pretkomori ili vreme izjednačavanja nadpritiska u pretkomori 
 i vazdušnoj komori produžava se za po 2 min. (posle isteka 10 minuta) za svaku 
 dalju desetinu (0,1 bara) nadpritska iznad jednog bara.
Pritisak se mora smanjivati ravnomerno i postepeno u vremenskim 
 intervalima iz stava 3 ovog člana.
Za dubine sa pritiskom većim od 1,9 bara vreme potrebno za 
 izjednačavanje vazdušnog pritiska prilikom ulaska i pri izlasku iz prostora 
 pod povećanim vazdušnim pritiskom, daju se u posebnoj tabeli, koju obezbeđuje 
 preduzeće koje izvodi radove, sledeći uputstvo navedeno u ovom članu.
Član 150
Vreme određeno za izjednačavanje pritiska vazduha mora da bude, 
 za svaku fazu rada, jasno označeno na tabli istaknutoj u pretkomori.
Imena radnika koji su ušli u sistem pod povećanim vazdušnim 
 pritiskom ispisuju se i ističu na tabli ispred kupole.
Isti takav spisak predaje se evidentičaru.
U predkomoru ne sme ući veći broj radnika, nego što je za nju 
 određeno.
Član 151
Radnici koji rade u povećanom vazdušnom pritisku ne smeju pre 
 polaska na rad preopterećivati stomak, ni piti alkoholna pića.
U kesonu je pušenje zabranjeno.
Pri izlasku iz kesona radnik se mora utopliti i preći u zagrejanu 
 prostoriju posebno izgrađenu u blizini kesona (karantin) radi odmora od 0,5 
 do 2 sata, zavisno od visine radnog nadpritiska i odluke gradilišnog lekara. 
 U ovoj prostoriji pije se toplo bezalkoholno piće.
Ako se na radniku primete simptomi tzv. kesonske bolesti (bolovi 
 u zglobovima, stomaku ili u grudima, svrab kože, vrtoglavica, glavobolja, povraćanje, 
 srčane tegove, krvarenje na koži ili iz nosa i sl.), radnik se uvodi, odnosno 
 unosi u dekompresionu komoru i stavlja pod povećani vazdušni pritisak do radnog 
 pritiska koji je bio u kesonskoj komori, gde ostaje do prestanka oboljenja. 
 Posle toga vazdušni pritisak u dekompresionoj komori smanjuje se dva ili tri 
 puta usporenije od vremena određenog odredbama člana 149 stav 3 ovog pravilnika.
Član 152
Uređajima za podešavanje vazdušnog pritiska u sistemu sa povećanim 
 vazdušnim pritiskom mogu da rukuju isključivo iskusni, obučeni radnici koji 
 su praktično upoznati sa načinom rukovanja kesonskim uređajima, kao i načinom 
 ukazivanja prve pomoći radnicima obolelim od kesonske bolesti.
Član 153
Na gradilištu mora da postoje sredstva za pružanje prve pomoći 
 (boce sa kiseonikom, pulmotori i druga oprema za veštačko disanje).
Uz prostoriju iz člana 151 stav 3 ovog pravilnika postavlja 
 se prostorija za umivanje i pranje toplom vodom, kao i odeljenje za smeštaj 
 i sušenje vlažne odeće i obuće.
Član 154
Kesonski radnici koji su odsustvovali više od dva dana sa rada 
 pod povećanim vazdušnim pritiskom, kao i posle ozdravljenja od kesonske bolesti, 
 moraju da se podvrgnu ponovnom lekarskom pregledu pre nego što nastave rad u 
 kesonu.
Radnici koji prvi put stupaju na rad u kesonu posle specijalističkog 
 lekarskog pregleda probno se ispituju za rad pod povišenim vazdušnim pritiskom. 
 Ispitivanje se obavlja u dekompresionoj komori u kojoj se povećanje pritiska 
 vrši oprezno i postepeno u vremenskim intervalima od 1 minuta za 0,1 bara do 
 radnog pritiska koji je u kesonskoj komori. Pod ovim pritiskom radnik treba 
 da ostane najmanje 1 čas, sa vremenom dekompresije dvostruko usporenijim nego 
 kod ulaska.
Ukoliko se pri probnom ispitivanju nije pojavila kesonska bolest 
 ili druge smetnje, radnici iz stava 2 ovog člana ostaju na radu prvog dana polovinu 
 radnog vremena, drugog i trećeg dana po 2/3 radnog vremena, a tek četvrtog dana, 
 ukoliko se nisu pojavili simptomi niti oboljenja, mogu provesti na radu puno 
 radno vreme, čime je ispitivanje završeno.
Za vreme probnog ispitivanja zdravstveno stanje radnika utvrđuje 
 se svakodnevnim lekarskim pregledom.
Član 155
Radnik u kesonu može da radi bez prekida najviše šest nedelja, 
 a izuzetno, ako nije imao simptome kesonske bolesti ili druge smetnje, dva meseca. 
 Posle ovoga koristi odmor ili radi na otvorenom najmanje toliko vremena koliko 
 je radio u kesonu.
Radnik koji vrši nadzor nad radom radnika pod povećanim vazdušnim 
 pritiskom može da radi neprekidno, vršeći nadzor u jednoj dnevnoj smeni, najduže 
 12 nedelja, ukoliko nije imao kesonsku bolest ili druge smetnje. Posle ovoga 
 ne sme da radi pod nadpritiskom najmanje 8 nedelja neprekidno.
Radnik iz stava 2 ovog člana može vršiti nadzor najviše u dve 
 smene u toku radnog dana, ali da ukupno vreme provedeno pod povišenim vazdušnim 
 pritiskom ne bude duže od trajanja jedne smene u određenoj fazi (dubina donje 
 ivice kesona od površine vode).
Član 156
Pre ulaska radnika u sistem pod povećanim vazdušnim pritiskom 
 kesonska aparatura sa celokupnom instalacijom pušta se u probni rad i pregleda 
 od strane stručne komisije koju svojim rešenjem obrazuje rukovodilac u preduzeću 
 koji je odgovoran za izvođenje kesonskih radova.
Radovi u kesonu ne mogu otpočeti dok komisija iz stava 1 ovog 
 člana zapisnikom ne potvrdi da su pripreme izvršene u skladu sa dokumentacijom 
 o kesonskim radovima, tehničkim i propisima o zaštiti na radu.
Zapisnik se čuva na gradilištu do završetka kesonskih radova.
Prilikom prekida kesonskih radova sa upuštanjem vode u unutrašnjost 
 kesona, radovi pod povećanim vazdušnim pritiskom ne mogu se nastaviti dok se 
 ne postupi u smislu st. 1 i 2 ovog člana.
Zapisnik se čuva na gradilištu do završetka kesonskih radova.
27. Pobijanje gotovih šipova
Član 157
Gotovi šipovi pobijaju se pomoću uređaja za pobijanje sa vođicom 
 za uspravljanje šipa i kretanje malja (makara) u čijoj okolini, osim rukovodioca 
 pobijanja i rukovaoca uređaja (makariste) za vreme rada makare ne smeju da budu 
 drugi radnici.
Pomoćni radnici su prisutni na bezbednom odstojanju i mogu 
 da priđu makari samo po naređenju rukovodioca pobijanja.
Penjanje uz vođicu makare radi odvezivanja šipa, pričvršćivanje 
 uz vođicu, naglavljivanje kape za pobijanje na gornji kraj šipa i druge radove 
 u gornjem delu makare, može da obavlja radnik vezan za vođicu sigurnosnim opasačem, 
 upoznat sa opasnostima pri ovim radovima i zdravstveno sposoban za rad na visini.
Malj makare pri radu radnika na vođici makare, mora da bude 
 u prizemnom položaju ili ako to nije izvodljivo, malj mora da bude osiguran 
 osim kočnicom na vitlu i mehaničkim osiguračem od iznenadnog pada.
Popravke makare i njenih delova, kao i održavanje u ispravnom 
 stanju može vršiti samo makarista ili drugi radnik pod neposrednim nadzorom 
 makariste, kad se ne radi o radnicima službe održavanja.
Pomeranje makare zajedno sa šipom nije dozvoljeno.
Kad se makara pomera malj se nalazi u spuštenom položaju, ukoliko 
 nije drukčije predviđeno uputstvom proizvođača.
28. Izrada priboja, zagata i dijafragmi
Član 158
Za izradu priboja, zagata ili dijafragme izrađuje se dokumentacija 
 o izvođenju, sa opisom i prikazom načina izrade i merama zaštite na radu, u 
 skladu sa propisima o zaštiti na radu, shodno odredbama člana 3 ovog pravilnika.
Rukovodilac radova na pobijanju talpi, radi izrade priboja, 
 zagata ili dijafragme, rukovodi radom dizaličara, rukovaoca uređaja za pobijanje 
 i pomoćnim radnicima. Radovi se odvijaju pod njegovim stalnim nadzorom.
Alat koji se koristi za dizanje i pobijanje talpi mora da ima 
 dokaz o mehaničkim i drugim osobinama, koje treba da ima u skladu sa tehničkim 
 propisima, propisima o zaštiti na radu i dokumentacijom o izvođenju.
Član 159
Dizaličar pre nego što podigne talpu daje znak sirenom da se 
 radnici uklone iz ugrožene zone.
U zoni radova za vreme podizanja, prenosa i postavljanja talpe 
 u zid sa ubravljenjem u bravu poslednje talpe zida ("šniranje") može 
 da ostane samo rukovodilac pobijanja, dizaličar i radnik koji talpu ubravljuje.
Da bi se sledeća talpa postavila u zid, prethodno postavljeni 
 deo zida treba da bude podešen po pravcu i vertikali, učvršćen i dovoljno stabilan 
 da na njega mogu da se obese lestve za penjanje radnika i prenosna skela za 
 vrh talpe ("samar").
Podignutu talpu dizalicom ubravljuje u bravu prethodne talpe 
 radnik koji stoji u čeličnoj korpi, obešenoj o prethodno postavljene i uvršćene 
 talpe. Prilaz ovoj korpi (prenosnoj skeli) obezbeđuje se lestvama obešenim o 
 skelu, koje se podižu zajedno sa skelom.
Ubravljivanje se vrši pomoću ručnih klješta podešenih za lako 
 prihvatanje talpe sa strane.
Prihvatanje rukom talpe koja visi, zabranjeno je.
Za vreme postavljanja i ubravljivanja talpe uređaj za nabijanje 
 treba da bude na zemlji, ukoliko nije drukčije predviđeno dokumentacijom o izradi 
 priboja, zagata ili dijafragme.
Pre uključenja uređaja radnici treba da se povuku iz područja 
 rada uređaja, jer postoji opasnost od odletanja zavrtnjeva zbog vibracija uređaja.
Rukovalac uređaja dužan je da posle pobijanja i izvlačenja 
 svake talpe pregleda uređaj i po potrebi dotegne zavrtnjeve.
Prilikom naglavljivanja uređaja na gornji kraj talpe treba 
 osloboditi prostor od priključnog pribora i creva da ne dođe do njihovog mehaničkog 
 oštećenja.
U toku pobijanja talpe u tlo, odnosno rada nabijača, dizaličar 
 oslobađa doboš vitla, kojim je uređaj podignut i izbacuje ga na prazan hod.
Prilikom postavljanja prve talpe, radi naglavljivanja uređaja 
 za pobijanje, odvezivanja talpe od dizalice i drugih poslova na gornjem kraju 
 talpe, obezbeđuje se radniku siguran prilaz.
Član 160
Radnici koji rade na poslovima izrade priboja, zagata i dijafragmi 
 pobijanjem čeličnih talpi, moraju da budu praktično obučeni za upotrebu alata 
 i opreme za ove radove i osposobljeni za upotrebu sredstava lične zaštite.
Radnici koji će raditi na ubravljivanju talpi, vezivanju i 
 odvezivanju talpi i uređaja na dizalicu i sa dizalice na visini, mogu da obavljaju 
 ove poslove kao imaju dokaz o zdravstvenoj sposobnosti za rad na visini.
Rukovodilac uređaja za pobijanje i izvlačenje talpi može da 
 bude radnik koji ima iskustva na ovim poslovima, da je odgovarajuće struke (rukovaoc 
 građ. mašina, bravar, monter i sl.) i kvalifikacije.
29. Uređaj za montažu gotovih betonskih nosača
Član 161
Uređaj za postavljanje gotovih betonskih, najčešće prednapregnutih 
 nosača na objekat - "lansirna rešetka" (u daljem tekstu: uređaj), 
 obavlja podizanje nosača sa mesta izrade ili deponije, vrši podužni i poprečni 
 prevoz i prenos nosača i postavlja ih u projektovani položaj.
Mesto izrade ili plac za smeštaj (deponija) gotovih betonskih 
 nosača postavlja se najčešće u produžetku podužne osovine objekta, neposredno 
 iza krajnjeg stuba.
Na mestu izrade ili na deponiji gotovih betonskih nosača izrađuju 
 se stabilni oslonci za uređaj, postavlja se propisan prilaz na uređaj i obezbeđuje 
 se nesmetano kretanje i rad uređaja.
Na delove objekta (zidovi, stubovi, grede i sl.) i pomoćne 
 konstrukcije (jarmovi) na koje će se postaviti oslonci uređaja, kao i na mestima 
 na koja se spušta nosač, postavlja se propisan pristup i izrađuje se radna platforma 
 dovoljne površine tako da radnici mogu da odstupe pri približavanju uređaja 
 ili nosača, ali i da mogu nesmetano da obave rad.
U toku rada uređaja radnicima koji ne učestvuju u radu uređaja 
 zabranjen je pristup na uređaj, zatim prolaz ispod ili iznad uređaja, zadržavanje 
 u neposrednoj blizini uređaja kao i pristup ispod, iznad i u blizini delova 
 objekta ili pomoćnih konstrukcija na koje su postavljeni oslonci uređaja.
Uređaj ne sme da se postavlja, koristi i demontira ako u "opasnoj 
 zoni" čija veličina i obim zavise od visine objekta i mesnih uslova, nije 
 omogućeno bezbedno odvijanje javnog i gradilišnog saobraćaja.
Za vreme kretanja uređaja penjanje na uređaj i silaženje sa 
 uređaja, zabranjeno je.
Kretanje radnika po gornjem pojasu rešetkastog nosača uređaja, 
 ako nije obezbeđena propisana radna platforma, zabranjeno je.
U visini sprega donjeg pojasa rešetkastog nosača, po širini 
 obe spoljne strane, duž konstrukcije uređaja mora da bude postavljen limeni 
 rešestkasti pod.
Kad se uređaj ne koristi, na prilaz uređaju postavljaju se 
 znaci zabrane pristupa i mehaničke prepreke, a elektro-razvodni orman i upravljačke 
 komande moraju da budu isključeni iz energetskog napajanja i orman zaključan.
Član 162
Za električni pogon uređaja obezbeđuje se na gradilištu rezervni 
 generator, koji se može uključiti odmah po prekidu napajanja iz osnovne mreže.
Električni razvodni orman i upravljačke komande za vitla smeštaju 
 se u prostor donjeg pojasa rešetkastog nosača, u blizini vitla.
Uređaj treba da ima obezbeđenu električnu zvučnu signalnu spravu 
 dovoljne čujnosti da rukovalac uređaja može da najavi gradilištu pokretanje 
 uređaja ili tereta.
Električna instalacija ima zaštitno uzemljenje metalnih delova 
 uređaja, kao i metalnih delova oslonaca uređaja na svakom delu objekta ili pomoćne 
 konstrukcije na koje su postavljeni.
Pult za upravljanje kretanjem uređaja i nosača ima pokazivače 
 brzine kretanja.
Na trasi kretanja uređaja postavlja se pokazivač pojave i merač 
 brzine vetra.
Prihvat nosača za podizanje vrši se pomoćnim priborom (osovine, 
 ramovi, pantljike, čelična užad, žabice, kuke i sl.), kojim se nosač prihvata 
 isključivo na mestima i na način određen tehničkom dokumentacijom.
Pomoćni pribor ima dokaz o potrebnoj nosivosti i atest o ispravnosti 
 upotrebljenog materijala.
Pomoćni pribor ima ugrađene elemente (uške, kuke i sl.) za 
 vezivanje na dizalicu ili vitlo uređaja kojim se postavlja na nosač pre dizanja 
 i uklanja po završenom postavljanju nosača.
Kretanje uređaja preko oslonca postavljenih na objektu ili 
 pomoćnim konstrukcijama usmerava se navođenjem "sanki" uređaja koje 
 pomoću ručnog pomagala vrše radnici obučeni za ove poslove.
Uređaj ne sme da bude pokrenut dok nosač ne bude podignut na 
 visinu i u položaj određen tehničkom dokumentacijom.
Sigurnosno vezivanje (ankerisanje) uređaja za vezne elemente 
 na objektu ili pomoćnoj konstrukciji izvodi se samo kada uređaj miruje.
U toku kretanja uređaja i kretanja nosača po uređaju, kao i 
 za vreme podizanja i spuštanja nosača radnici učesnici u radu uređaja dužni 
 su da prate ponašanje nosećeg i vučnog pribora, kao i ponašanje noseće konstrukcije 
 uređaja i njenih oslonaca i u slučaju nastanka promena da odmah obaveste rukovodioca 
 procesa rada sa uređajem, koji odlučuje o daljem radu.
Nosač postavljen na svoje mesto, pre nego što se oslobodi od 
 nosećeg pribora uređaja, obezbeđuje se od pomeranja i prevrtanja prema detalju 
 iz tehničke dokumentacije.
Kad se uređaj vrati na plac po sledeći nosač, pre ponovne operacije 
 podizanja nosača, rukovodilac procesa rada sa uređajem detaljno pregleda uređaj 
 i u slučaju pojave promena ili deformacija ne nastavlja rad sa uređajem, već 
 obaveštava svog rukovodioca.
Rukovodilac procesa rada sa uređajem je radnik sa iskustvom 
 na ovim poslovima i poslovima organizovanja i rukovođenja radnim operacijama, 
 odgovoran za izvršenje rada sa uređajem u skladu sa dokumentacijom o uređaju, 
 propisima o zaštiti na radu, tehničkim propisima i jugoslovenskim standardima 
 sa isključivim pravom davanja naredbi i uputstava rukovaocu uređaja i ostalim 
 učesnicima u radu uređaja, koje glasno izdaje pomoću električnog ručnog megafona.
Član 163
Uređaj za podizanje, prenos i postavljanje gotovih nosača na 
 objekat je dizalica koja prenosi teret u visećem položaju i spada u oruđa za 
 rad koja je preduzeće dužno da, osim održavanja u ispravnom stanju putem redovnih 
 pregleda, podvrgava i periodičnim pregledima i ispitivanjima, shodno propisima 
 o zaštiti na radu.
Uslov za početak rada pri prvoj upotrebi ili na novom mestu 
 upotrebe je da je pribavljena javna isprava o ispravnosti uređaja i primenjenim 
 merama zaštite na radu, shodno propisima o zaštiti na radu.
Uređaj se ne sme koristi ako nije obezbeđena tehnička dokumentacija, 
 izrađena i kontrolisana prema propisima o kontroli tehničke dokumentacije, kojom 
 je dokazana za uslove gradilišta na kome će raditi uređaj, stabilnost uređaja 
 i njegovih oslonaca, kao i stabilnost delova objekta na koje će biti postavljeni 
 oslonci uređaja i objekta u celini pri prenosu, prevozu i dovođenju nosača u 
 projektovani položaj.
Korisnik uređaja obezbeđuje projekat izvođenja izrađen u skladu 
 sa tehničkim propisima, jugoslovenskim standardima i uputstvom proizvođača uređaja 
 u kome je opisan i tehnički prikazan (crteži, skice, šume i sl.) tehnološki 
 proces sa svim radnim operacijama koje će na tom gradilištu obavljati uređaj 
 i koje će se obavljati u vezi sa radom uređaja, kao što su montaža i demontaža 
 uređaja i opreme, postavljanje i skidanje oslonaca uređaja, montaža i demontaža 
 pomoćnih konstrukcija i sl.
Projekat izvođenja treba da utvrdi, ukoliko nisu propisima 
 ili tehničkom dokumentacijom propisani, normative za korišćenje uređaja, kao 
 što su pravac i maksimalna brzina vetra pri kojima je dozvoljen rad uređaja, 
 maksimalne dozvoljene brzine kretanja praznog i opterećenog uređaja, nagib trase 
 kretanja uređaja, uslovi za poprečno pomeranje, maksimalne dozvoljene brzine 
 pri kretanju, podizanju i spuštanju nosača, najniža i najviša temperatura vazduha 
 pri kojima se može raditi sa uređajem i drugi tehnički normativi koji su značajni 
 za bezbedno korišćenje uređaja.
Projekat izvođenja sadrži detalje ankera i oslonaca za noseću 
 konstrukciju uređaja, mesta i način prihvata i položaj nosača pri dizanju, prenosu 
 i spuštanju nosača, detalje i potrebnu nosivost pomoćnog pribora za prihvat 
 nosača, detalje i proračun stabilnosti pomoćnih konstrukcija, radnih platformi 
 i prilaza, zatim šeme razvoda električne instalacije sa zaštitnim uzemljenjima, 
 kao i prikaz mehaničko - kinematičkog sistema za manipulaciju sa teretom i za 
 kretanje uređaja.
Projekat izvođenja ima drugi deo koji se sastoji od opisa i 
 tehničkog prikaza mera pri izvođenju radnih operacija sa uređajem i u vezi sa 
 njim, koje se moraju sprovesti u skladu sa propisima zaštite na radu, tehničkim 
 propisima i jugoslovenskim standardima koji obrađuju oblast zaštite na radu, 
 radi bezbednog rada radnika učesnika u radu uređaja, ostalih radnika i okoline.
Projekat izvođenja treba da bude overen pečatom preduzeća i 
 potpisan od odgovornih radnika preduzeća određenih rešenjem direktora.
Pre početka rada, korisnik uređaja obrazuje komisiju sastavljenu 
 od stručnih radnika za pregled dokumentacije i izvršenih priprema za rad uređaja.
Zadatak komisije je da utvrdi da li postoji sva propisana dokumentacija, 
 da li je urađena u skladu sa propisima o izradi i kontroli tehničke dokumentacije 
 i da li su pripreme izvedene u skladu sa dokumentacijom i uputstvom proizvođača 
 uređaja, kao i da utvrdi ispravnost izvedenog stanja uređaja sa opremom, oslonca 
 uređaja, pomoćnih konstrukcija, delova objekta na koje su postavljeni oslonci 
 uređaja i drugih nosećih elemenata i da utvrdi da li su sprovedene mere zaštite 
 na radu radnika koji učestvuju u radu uređaja, ostalih radnika i okoline.
Rad sa uređajem može da otpočne kad komisija za pregled dokumentacije 
 i izvršenih priprema izda pisanu saglasnost za početak rada.
30. Mere zaštite pri radovima na visini
Član 164
Za vreme rada na visini radnik mora da se pridržava sledećeg:
1) uvek da je vezan zaštitnim opasačem, po mogućnosti iznad 
 svoje glave, za mesto čiju sigurnost proverava pre nego što zakorači na novi 
 oslonac;
2) na novi oslonac zakoračuje i oslanja se tek pošto je proverio 
 njegovu sigurnost;
3) ne opterećuje svoj novi privremeni oslonac dodatnim opterećenjem 
 (materijal, alat i sl.), ako nije siguran da oslonac može da izdrži dodatno 
 opterećenje;
4) ne koristi istovremeno sa drugim radnikom privremeni oslonac;
5) priručni alat i ostali pribor neophodan za obavljanje rada 
 ostavlja na dohvat ruku na mestima sa kojih neće da padne ili ga po potrebi 
 veže;
6) ne saginje se do položaja labilne ravnoteže tela ili labilne 
 ravnoteže tela sa predmetom koji drži u rukama ili nosi na sebi;
7) prevezivanje prihvatnog konopca zaštitnog opasača sa jednog 
 mesta na drugo obavlja u položaju u kome je čvrsto oslonjen na proverene i sigurne 
 oslonce ili, ukoliko ima drugi prihvatni konopac, kad je vezan njime za siguran 
 oslonac;
8) ne iskoračuje iznad praznog prostora i ne čini nagle pokrete;
9) kad se montažni elemenat približava, stalno ga prati pogledom 
 i uklanja se sa njegove eventualne produžne putanje;
10) ako nije moguće izvesti radnu operaciju na način ili po 
 redosledu koji je propisan projektom montaže ili po dogovoru sa rukovodiocem 
 montaže, radnik ne nastavlja rad, već zauzevši siguran položaj čeka i prima 
 nova uputstva od odgovornog radnika po kojima nastavlja dalji rad.
Član 165
Radnik ne sme da otpočne rad, niti da radi na visini ako je 
 umoran, neispavan, psihički rastrojen, pod dejstvom lekova, sedativnih sredstava, 
 alkohola i drugih opojnih sredstava.
Član 166
U delu kruga gradilišta u kome se vrši montaža elemenata prestaju 
 druge aktivnosti i sprečava se kretanje motornih vozila ili plovila sve dok 
 se elemenat ne postavi na mesto po projektu montaže, učvrsti i radnici ne napuste 
 mesta rada i kretanja na visini.
Obezbeđenje područja u kome može doći do pada predmeta vrši 
 se u skladu sa odredbama člana 96 stav 1 tač. 3) i 4) ovog pravilnika.
Po završenom postavljanju montažnog elementa na mesto određeno 
 projektom montaže, elemenat mora da se obezbedi od pomeranja ili prevrtanja, 
 u skladu sa detaljima iz projekta montaže.
Kad se montažni radovi izvode iznad vode, za vreme rada radnika 
 postavlja se nizvodno od mesta rada spasilački čamac sa spasiocem obučenim za 
 spasavanje davljenika i ukazivanje prve pomoći.
Spasilački čamac treba da bude snabdeven opremom za spasavanje 
 davljenika i opremom za ukazivanje prve pomoći.
31. Tunelski radovi
Član 167
Tunelskim radovima, u smislu ovog pravilnika, smatraju se radovi 
 u podzemnom zasvedenom prostoru, kao što su radovi u tunelima, kolektorima, 
 dovodnim i odvodnim cevima u hidrotehničkim objektima, revizionim ili injekcionim 
 galerijama i drugi podzemni radovi.
Tunelski radovi izvode se na osnovu projekta o građenju tunela, 
 koji obezbeđuje izvođač.
Mere zaštite na radu sprovode se u skladu sa tehničkim i propisima 
 o zaštiti na radu, pri građenju tunela, propisima o tehničkim merama i zaštiti 
 na radu pri rudarskim podzemnim radovima, projektom o građenju tunela i ovim 
 pravilnikom.
Projekat o građenju tunela, pored ostalog mora, da sadrži:
1) opis redosleda radova i radnih operacija u svakoj fazi rada;
2) opis organizacije izvođenja radova;
3) tehnički opis faza građenja i tehnički opis radnih operacija;
4) opis i prikaz mera zaštite na radu prilikom izvođenja radova.
Član 168
Drvena građa koja se upotrebljava u tunelima za zaštitu od 
 obrušavanja (podgrada sa oplatom) mora da bude od zdravog drveta, bez mehaničkih 
 oštećenja.
Za podgradu se, po pravilu, upotrebljava oblo ili tesano drvo 
 četinara.
Dimenzije i raspored elementa podgrade sa oplatom, redosled 
 postavljanja, način međusobnog povezivanja i drugi detalji neophodni za izvođenje 
 podgrade i oplate treba da budu prikazani u projektu o građenju tunela.
Čist otvor prolaza za radnike ne sme da bude manji od 160 cm 
 za visinu i 60 cm za širinu.
Član 169
Tipski čelični montažni nosači (remenate) zaštitnih konstrukcija 
 od obrušavanja, postavljaju se na međusobnim rastojanjima u zavisnosti od vrste 
 zemljanog materijala u kome se gradi tunel, mogućeg brdskog pritiska i vrste 
 oplate i načina njenog postavljanja.
Projekat o građenju tunela mora jasno da propiše rastojanja, 
 konstrukciju remenata, međusobne veze, vrstu i način postavljanja oplate za 
 zemljane materijale na koje se naiđe pri izbijanju tunela.
Detalj postavljanja zaštite od obrušavanja sa merama zaštite 
 na radu na delu od ivice završene podgrade ili završene tunelske cevi do čela 
 iskopa (nezaštićena zona), mora da bude posebno razrađen u projektu o građenju 
 tunela.
Član 170
Zaštita od obrušavanja u tunelu mora da se postavlja uporedo 
 sa iskopom.
Nezaštićena zona može da se ostavlja samo u stenama koje su 
 kompaktne i nemaju labilne komade podložne padu.
Pre nego što radnici započnu radove u zoni kojoj nije postavljena 
 zaštita od obrušavanja, mora da se izvrši provera otkopanih površina, radi utvrđivanja 
 i eventualnog uklanjanja labilnih komada na način i sa pomagalima kako je predviđeno 
 u projektu građenja tunela.
Radnici koji proveravaju da li na otkopanoj površini ima labilnih 
 komada, prilikom ispitivanja stoje u bezbednoj zoni koja je prethodno proverena, 
 a proveru vrše pomoću štapova dovoljne dužine koja im omogućuje da su na sigurnom 
 odstojanju od dela koji se ispituje.
Član 171
Kad se kopanje tunela vrši iskopnom mašinom, dužina nezaštićene 
 zone od obrušavanja ne sme prelaziti dužinu kraka mašine.
Član 172
Za upotrebu eksploziva u tunelima izrađuje se poseban projekat 
 o merama zaštite na radu.
Projekat o merama zaštite na radu pri upotrebi eksploziva izrađuje 
 se u skladu sa propisima o rukovanju eksplozivnim sredstvima i miniranju u rudarstvu 
 i na osnovu odredaba ovog pravilnika.
Upotreba eksploziva dozvoljena je kad se sprovedu mere zaštite 
 na radu utvrđene projektom.
Za vreme nepogode radovi na miniranju sa električnim paljenjem 
 moraju da se obustave.
Član 173
Električna instalacija u tunelu izvodi se sa kablovima čija 
 je izolacija ojačana zbog zaštite od mehaničkih oštećenja.
Električni vodovi duž tunelske cevi, koja se koristi za smeštaj 
 vodova, podižu se od podloge po kojoj se kreću radnici na visinu najmanje:
1) 2,50 m na delu u kome radovi nisu dovršeni;
2) 3,50 m na delu u kome su radovi dovršeni.
Električni vodovi u tunelskoj cevi u kojoj se koristi električna 
 ili druga vuča, postavljaju se duž tunela na visinu određenu projektom o građenju 
 tunela, u zavisnosti od vrste vuče, nivelete, gabarita kola i drugih saobraćajno-manipulativnih 
 elemenata, tako da ne dođe do mehaničkog dodira pri eventualnom iskakanju kompozicije 
 i skretanju vozila.
U području čela iskopa, na udaljenosti najmanje 15,00 m od 
 čela, ako projektom o građenju tunela nije drukčije predviđeno i u zoni drugih 
 mesta rada, moraju da se preduzmu posebne mere protiv udara električne struje, 
 kao što su sniženje napona, galvansko razdvajanje i druge mere u skladu sa propisima 
 o zaštiti na radu od opasnog dejstva električne struje.
Član 174
Kad se u tunelu pojavljuje voda, električna instalacija izrađuje 
 se u stepenu mehaničke zaštite (od prskajuće vode, od mlaza vode, potopljen 
 u vodi i sl.), utvrđenim projektom o građenju tunela.
Član 175
Osvetljenost prolaza i mesta rada u tunelu utvrđuje se i izvodi 
 u skladu sa projektom o građenju tunela.
Rasvetna tela u tunelu priključuju se na električnu mrežu sa 
 sopstvenim izvorom energije, kako bi u slučaju nestanka električne energije 
 i spoljnoj mreži, bila obezbeđena osvetljenost komunikacionog prostora.
Upotreba karbitskih lampi za osvetljavanje tunela, zabranjena 
 je.
Član 176
Ako postoje mogućnosti pojave, u smislu propisa kojima se uređuje 
 zaštita na radu, opasnih materija u tunelu se vrše stalne provere sastava vazduha.
Sastav vazduha u tunelu mora u svemu odgovarati jugoslovenskim 
 standardima i drugim propisima o dopuštenoj maksimalnoj koncentraciji opasnih 
 materija u atmosferi radnih prostorija.
Rokove, obim, sadržinu i način ispitivanja sastava vazduha 
 utvrđuje preduzeće koje izvodi radove i određuje radnike odgovorne za obavljanje 
 provere, kao i radnike odgovorne za preduzimanje posebnih mera zaštite na radu 
 u slučaju prisustva opasnih materija.
Izvođenje radova na izgradnji tunela iz stava 1 ovog člana 
 zabranjeno je, dok se na gradilištu ne sprovedu mere iz stava 3 ovog člana.
Član 177
Čelo iskopa i druga radna mesta u tunelu provetravaju se veštačkom 
 ventilacijom ako pri radu u tunelu nastaju gasovi, prašina, kvarcni pesak i 
 druge materije štetne po zdravlje radnika, a u količinama iznad maksimalno dozvoljenih 
 koncentracija prema propisima o zaštiti na radu i jugoslovenskim standardima.
Količine štetnih materija na radnim mestima utvrđuje se merenjima 
 i dovode se na veličine ispod granica maksimalno dozvoljenih koncentracija.
Ventilaciona instalacija postavlja se prema projektu o građenju 
 tunela, tako da ventilacione cevi ne ometaju izvođenje radova u tunelu, niti 
 da budu izložene mehaničkim oštećenjima.
Ventilaciona instalacija redovno se pregleda i održava u ispravnom 
 stanju.
Član 178
Podzemna voda koja pritiče u tunel mora da se odvodi iz tunela 
 tako da mesta rada, staze za kretanje radnika, kolosek ili kolovoz ne smeju 
 da budu pod vodom.
Horizontalni i prolazi sa malim padom odvodnjavaju se jarkovima 
 ili kanalima, po potrebi pumpama, koji svojim položajem i dubinom ne smeju da 
 ugroze bezbednost radnika pri kretanju.
Prolazi većih podužnih nagiba odvodnjavaju se cevima.
Jarkovi, kanali sa pumpnim mestima i cevi za odvodnjavanje 
 moraju se redovno čistiti i održavati u ispravnom stanju.
Odvodnjavanje tunela sprovodi se tako da ne podriva oslonce 
 zaštitne konstrukcije, ne podlokava zidove tunela ili oblogu tunela, ne ispira 
 stene u potkopu i ne oštećuje uređaje i pomoćne saobraćajnice.
Član 179
Podzemnu vodu koja pritiče u jamu ne treba zatvarati na mestu 
 prodora, već je kaptirati i cevima ili kanalima odvesti iz tunela.
Zatvaranje mesta prodora vode može se izvesti samo kad je izgrađen 
 projekat koji treba da obuhvati sve mere koje moraju da se preduzmu da zaptivanje 
 prodora ne prouzrokuje opasne ili štetne posledice po radnike u tunelu.
Član 180
Prevoz iskopanog materijala obavlja se ne prepunjavajući vagonete 
 ili vozila.
Sredstvima namenjenim za prevoz materijala ne smeju se prevoziti 
 radnici.
Uskakanje i iskakanje u i iz sredstava prevoza, dok su u pokretu, 
 zabranjeno je.
Kolovoz ili kolosek kod motornog prevoza materijala u tunelu, 
 moraju neprekidno da se pregledaju i održavaju u ispravnom stanju.
Član 181
Kad se prevoz u tunelu obavlja lokomotivskom vučom, zabranjeno 
 je guranje, odnosno potiskivanje voza.
Potiskivanje voza lokomotivom može se vršiti samo kad se vagoneti 
 razmeštaju pri manevrisanju.
Izuzetno, potiskivanje voza lokomotivom može se dozvoliti na 
 kraćim rastojanjima, ali tada od strane izvođača radova moraju da budu utvrđeni 
 uslovi pod kojima se ovaj prevoz obavlja i sprovedene mere za sprečavanje nezgoda.
Vagoneti na koje su natovareni dugački predmeti ne smeju se 
 kopčati za lokomotivu.
Prugama kojima saobraćaju lokomotive ne sme se istovremeno 
 vršiti prevoz drugim prevoznim sredstvima.
Krajevi kompozicije moraju da budu osvetljeni crvenim svetiljkama 
 na oba gornja roglja.
Član 182
Prevoz u tunelu pomoću motorne vuče izvodi se na osnovu projekta 
 o građenju tunela koji utvrđuje uslove za obavljanje i održavanje prevoza.
Pored ostalog, projekat mora da propiše brzinu vožnje, najveće 
 dozvoljeno opterećenje, način prevoza radnika, signalne znake, najmanje dozvoljeno 
 rastojanje gabarita voza do elemenata zaštitne konstrukcije, najveći podužni 
 pad ili uspon podloge i druge eksploatacione normative značajne za sigurnost 
 prevoza.
32. Minerski radovi
Član 183
Minerski radovi u građevinarstvu izvode se uz sprovođenje mera 
 zaštite na radu utvrđenih propisima o manipulaciji i upotrebi eksploziva i eksplozivnih 
 sredstava, propisima o zaštitnim merama pri rukovanju eksplozivom i lagumanju 
 u rudnicima, propisima o prevozu opasnih materija, zatim uz primenu mera utvrđenih 
 ovim pravilnikom i dokumentacijom o pripremi eksploziva na gradilištu koju, 
 u skladu sa uputstvom proizvođača, obezbeđuje izvođač radova.
Dokumentacija o primeni eksploziva na gradilištu sa merama 
 zaštite na radu prilikom primene eksploziva na gradilištu treba da utvrdi:
1) način transporta kroz gradilište, istovar, skladištenje, 
 utovar ili preuzimanje radi prevoza, prenosa sa mesta upotrebe, dopremu do mesta 
 upotrebe, odlaganje na mestu upotrebe, sa merama zaštite na radu i merama zaštite 
 okoline pri svakoj navedenoj radnoj operaciji;
2) način upotrebe i mere zaštite na radu radnika koji rukuju 
 sa eksplozivom i mere zaštite okoline;
3) postupak posle izvršenog otpucavanja sa merama zaštite na 
 radu radnika koji neposredno učestvuju i merama zaštite okoline.
Član 184
Način upotrebe eksploziva na gradilištu i mere zaštite na radu 
 pri upotrebi eksploziva u dokumentaciji o primeni eksploziva treba da se obuhvate 
 kroz sledeće radne operacije:
1) pripreme za bušenje rupa (izrada prilaza, radnih platformi, 
 skela, postavljanje i učvršćivanje opreme za bušenje i sl.);
2) bušenje rupa (upotreba opreme, premeštanje opreme i sl.);
3) punjenje rupa eksplozivom i povezivanje eksplozivnih punjenja;
4) obezbeđivanje radnika i okoline od letećih komada i od potresa 
 usled eksplozije;
5) aktiviranje eksplozivnog punjenja;
6) kontrole posle izvršenog otpucavanja.
Član 185
Upotreba eksploziva na gradilištu, dok nisu sprovedene mere 
 prema dokumentaciji izrađenoj u skladu sa odredbama člana 184 ovog pravilnika, 
 zabranjena je.
33. Rad sa građevinskom mehanizacijom
Član 186
Da bi se oruđa i uređaji pravilno koristili, izvođač radova 
 mora da obezbedi:
1) pristupni put mestu rada uređaja, tako da čvrstoća kolovoza, 
 elementi puta, gabarit, udaljenost puta od ivice ili nožice kosine ili iskopa, 
 zatim mimoilaznice, prelazi preko smetnji i drugi eksploatacioni elementi, obezbeđuju 
 sigurno kretanje uređaja i transportnih sredstava;
2) manevarski prostor uređaja na mestu rada oslobođen od nadzemnih, 
 podzemnih i prizemnih smetnji;
3) u radnom položaju ravnost i tvrdoću podloge, potrebnu površinu 
 oslanjanja i ostale uslove iz uputstva proizvođača;
4) radni položaj ili radnu stazu uređaja tako da uređaj pri 
 kretanju i radu potresima ili sopstvenom težinom ne izazove poremećaje tla, 
 deformacije zaštitnih konstrukcija ili susednih objekata;
5) zatvaranje ili obezbeđivanje prolaza za radnike kroz manevarski 
 prostor uređaja.
Član 187
Kad prolaz ne može da se zatvori, rad uređaja se zaustavlja 
 dok radnici ne prođu ili se radnici zaustavljaju na bezbednoj udaljenosti dok 
 uređaj ne završi radnu operaciju.
Ako ne može da se izbegne stalno kretanje radnika kroz područje 
 dejstva uređaja, postavljaju se zaštitni privremeni objekti, kao što su zaštitne 
 platforme, nadstrešnice, zaštitni zidovi, galerije, pasarele ili podzemni prolazi 
 ispod zone dejstva delovanja uređaja.
Uređaj se, po pravilu, postavlja tako da su u njegovom manevarskom 
 prostoru, a kod dizalica i u manipulacionom prostoru, ne nalaze mesta rada i 
 kretanja radnika, kao ni objekti sa radnim i pomoćnim prostorijama.
Član 188
Kretanjem uređaja pri obavljanju radnih operacija ne sme da 
 bude ugrožena bezbednost radnika koji opslužuju uređaj ili rade u blizini njegovog 
 manevarskog prostora.
Kad više uređaja rade istovremeno na stešnjenom prostoru, rad 
 radnika obavlja se pod stalnim, neposrednim nadzorom stručnog radnika koji zvučnim 
 signalom upozorava radnike.
Svaki samohodni uređaj mora da bude opremljen zvučnim i svetlosnim 
 signalom za upozoravanje radnika. Zvučni signal se upotrebljava samo kad je 
 to neophodno, da se ne povećava postojeća buka.
Član 189
Preko kabine rukovaoca ili preko radnika koji opslužuju uređaj 
 ili rade u neposrednoj blizini uređaja ne sme se obavljati utovar, istovar ili 
 prenos tereta.
Penjanje ili zadržavanje radnika na uređaju dok je ovaj u pokretu, 
 zabranjeno je.
Čišćenje, popravka ili bilo kakav dodir uređaja nije dozvoljen 
 dok se uređaj ne zaustavi i obezbedi od iznenadnog uključenja.
Član 190
U blizini objekta treba koristiti uređaje sa najmanjim vibracijama. 
 Pre upotrebe uređaja sa vibracijama susedne objekte treba pregledati i oceniti, 
 a po potrebi i ispitati njihovu osetljivost na vibracije.
Član 191
Uređaj koji obavlja radne operacije i pri kretanju unazad, 
 osim signala iz člana 188 stav 3 ovog pravilnika, oprema se i sa ogledalima 
 sa strane i u upravljačkoj kabini sa mogućnošću osmatranja iz upravljačke kabine 
 dela putanje iza zadnjih točkova i preglednosti prostora iza zadnjeg dela uređaja.
Delovi samohodnih građevinskih mašina (bageri, buldožeri, valjci, 
 utovarivači, demperi i sl.) treba da budu lako zamenljivi, a njihova zamena 
 ne sme da bude skopčana sa opasnostima od povređivanja.
Ramovi pokretnih delova mašina (raonik, korpa utovarivača, 
 prednja i zadnja strana vibrovaljka i sl.) boje se žutom bojom ili crno-belim 
 trakama pod uglom od 45
o
prema horizontali, radi 
 vizuelnog upozorenja radnicima.
Član 192
Radna mesta kod građevinskih mašina i uređaja, na kojima se 
 zahteva neprekidna prisutnost i koncentrisana pažnja, kao što su upravljačka 
 ili rukovalačka radna mesta, kad su postavljena na otvorenom prostoru, moraju 
 da budu zaštićena od uticaja vremenskih nepogoda (kiša, sneg, mraz, vetar i 
 sl.).
Prilaz upravljačkom mestu uređaja i prilaz mestu na uređaju 
 na kome se obavlja pregled ili popravka obezbeđuje se tako da radnik može nesmetano 
 i sigurno da obavi penjanje i silazak.
Rukovalac oruđa ili uređaja na pogon motorom sa unutrašnjim 
 sagorevanjem i radnici koji ga opslužuju zaštićuju se od štetnog dejstva izduvnih 
 gasova.
Član 193
Uređaj se može upotrebiti za obavljanje samo onih radnih operacija 
 za koje je namenjen.
Član 194
Ručni, mehanizovani i alat koji se koristi u građevinarstvu 
 (lopata, budak, testera, svrdlo, čekić, dleto, sekira, pneumatski čekić, benzinska 
 testera, električna bušilica, brusilica i dr.), u pogledu materijala, oblika 
 i dimenzija mora da odgovara jugoslovenskim standardima.
Korišćenje i održavanje alata na mehanizovani pogon dozvoljeno 
 je isključivo u skladu sa uputstvom proizvođača.
Upotreba neispravnog i oštećenog alata, zabranjena je.
34. Dizalice i prenos materijala i opreme
Član 195
Na gradilištu na kome se za dizanje i prenos tereta koriste 
 dizalice sa kukama i drugim zahvatnim napravama koje vise na čeličnom užetu 
 dizalice, obezbeđuju se u manevarskom i manipulativnom prostoru dizalice sledeće 
 mere:
1) ugroženo područje se ograđuje i postavljaju upozorenja sa 
 zabranom prolaska;
2) kod radnih operacija dizanja i prenosa tereta u trajanju 
 nekoliko časova, ugroženo područje se označava vidnim oznakama, najčešće trakama 
 razapetim između stubova visine 1,0 m i postavljaju radnici koji upozoravaju 
 i sprečavaju pristup u ugroženo područje, sve dok se radna operacija ne završi;
3) kod kratkotrajnih dizanja i prenosa tereta postupa se shodno 
 odredbi člana 187 stav 1 ovog pravilnika;
4) ako na gradilištu nastupi slučaj iz člana 187 stav 2 ovog 
 pravilnika, zaštitne nadstrešnice od pada tereta sa visine izrađuju se na osnovu 
 projekta, kojima mora da bude dokazano da će teret, u slučaju pada, da bude 
 zaustavljen na konstrukciji nadstrešnice i da se neće rasuti po okolini.
Član 196
Na gradilištu na kome postoji dizalica sa ugrađenim vođicama 
 (teretni građevinski lift), prostor oko dizalice bilo da je u oknu ispod terena 
 ili između stubova iznad terena, mora da bude sa svih strana ograđen punom ogradom 
 i to po visini, ako platforma dizalice nije zatvorena ili nema zaštitnu ogradu 
 po ivicama platforme.
Ako je platforma dizalice iz stava 1 ovog člana zatvorena ili 
 je pod platforme ograđen, puna ograda oko okna (šahta) ili kaveza dizalice ne 
 mora biti izvedena po celoj visini lifta, nego samo na spratovima, do visine 
 2,0 m od poda.
Kad se za ogradu okna upotrebljava metalna mreža, okca mreže 
 ne smeju biti veće od 20x20 cm.
Na gradilištu na kome se koristi dizalica sa vođicom na sopstvenom 
 montažnom stubu (skip-dizalica), mesto utovara i istovara tereta obezbeđuje 
 se zaštitnom ogradom, a radnik koji prihvata korpu dizalice i radi pored ivice 
 otvara u zaštitnoj ogradi, mora da bude vezan zaštitnim opasačem preko sigurnosnog 
 užeta za siguran oslonac.
Pristup u ugroženi prostor stubne dizalice imaju samo radnici 
 koji rade na utovaru i istovaru materijala, ali samo kada je teretna platforma 
 na terenu, odnosno nije iznad njihovih glava.
Član 197
Postavljanje, rukovanje, održavanje, demontaža i prenošenje 
 na drugo mesto rada vrši se u skladu sa uputstvom koje obezbeđuje izvođač radova.
Uputstvo iz stava 1 ovog člana, kojim se utvrđuju i mere zaštite 
 na radu pri svakoj radnoj operaciji, izrađuje se u skladu sa uputstvom proizvođača 
 dizalice.
Član 198
Pomoćna noseća sredstva za dizanje tereta (čelična užad, lanci, 
 karike, kuke i sl.) i zahvatna noseća sredstva, koja se koriste na dizalicama 
 ili samostalno, u pogledu zaštitnih mera moraju da odgovaraju propisima o dizalicama 
 i jugoslovenskim standardima.
Član 199
Zahvatne naprave i druga sredstva za prenošenje sipkog i sličnog 
 materijala, svojom konstrukcijom i oblikom moraju da odgovaraju vrsti materijala 
 koji se u njima prenosi, a ispadanje materijala iz ovih naprava za vreme prenošenja 
 sprečava se zaštitnim poklopcem ili na drugi pogodan način.
Zahvatne naprave u obliku suda mogu se puniti samo do visine 
 označene ispod gornje ivice suda.
Na sudovima zahvatnih naprava vidno se označava njihova sopstvena 
 težina, zapremina i visina punjenja.
Član 200
Prostor ispod viseće građevinske koturače ili noseće kuke dizalice, 
 ograđuje se i na ogradu postavlja upozorenje na opasnost.
Ispod i oko vitla postavlja se zaštitna ograda radi zaštite 
 od udarca užeta u slučaju njegovog prekida.
Član 201
Nosači konzolne dizalice, njihova veza sa objektom i dizalicom, 
 izrađuju se i postavljaju tako da mogu sa sigurnošću preuzeti najnepovoljnije 
 radno opterećenje konzolne dizalice.
Nosači i detalji veza iz stava 1 ovog člana izvode se prema 
 projektu koga obezbeđuje izvođač, a koji sadrži proračun stabilnosti, crteže 
 za izvođenje, redosled i opis montaže i demontaže.
Član 202
Radno mesto radnika koji prima materijal sa konzolne dizalice 
 mora da bude ograđeno čvrstom ogradom, a radnik vezan sigurnosnim užetom za 
 zaštitni pojas i siguran oslonac, radi zaštite od pada.
Naginjanje preko ivice radne platforme, zabranjeno je.
Privlačenje visećeg tereta obavlja se pomoću šipke sa kukom, 
 čiji drugi kraj drži radnik u ruci.
Član 203
Prilikom dizanja dugačkih predmeta konzolnom dizalicom (grede, 
 daske, šipke i sl.) radnici koji primaju i skidaju teret ne smeju uklanjati 
 zaštitnu ogradu, ukoliko nisu obezbeđeni zaštitnim pojasom od pada u okolni 
 prostor.
Prilikom dizanja tereta iz stava 1 ovog člana, po celoj visini 
 građevinskog objekta uklanjaju se istureni delovi ili se postavljaju zaštitne 
 daske koje sprečavaju zapinjanje tereta.
Član 204
Osvetljenost gradilišta pri noćnom radu na prenosu ili pretovaru 
 tereta treba da bude najmanje 120 Lx, a na mestima rada sa dizalicom (vezivanje, 
 odvezivanje tereta) najmanje 250 Lx.
Vrh stuba ili kraj kraka stubne dizalice, mora da ima crveno 
 signalno svetlo, ako je dizalica viša od 20,0 m ili ako to zahtevaju mesne prilike 
 (blizina aerodroma i sl.).
Član 205
Otvori za prilaz tovarnoj platformi građevinske teretne dizalice, 
 koji se po spratovima ostavljaju za utovar i istovar materijala i opreme, imaju 
 vrata ili čvrste pokretne ograde koje se posle završenog utovara ili istovara 
 zatvaraju.
Član 206
Svaka dizalica sa kavezom ili platformom mora da ima automatski 
 uređaj za kočenje u slučaju prekida užeta, kao i napravu za automatsko sprečavanje 
 dizanja platforme iznad dozvoljene visine.
Za sporazumevanje između rukovaoca dizalice i radnika koji 
 vrše utovar i istovar materijala, dizalice smeštene u oknu imaju električnu 
 signalizaciju.
Član 207
Teretna platforma dizalice treba da ima poseban sigurnosni 
 uređaj za pričvršćivanje za platformu kolica, japanera i drugih sredstava za 
 prevoženje materijala, radi sprečavanja pomeranja po platformi u toku dizanja.
Član 208
Mehanizovane transportne trake za prenošenje sipkog materijala 
 imaju uređaj za automatsko zaustavljanje rada trake pri prekidu električne energije.
Mehanizovane transportne trake pored kojih se ne može izbeći 
 kretanje radnika, zatim trake pored kojih se obavljaju ručni pretovarni radovi, 
 imaju na pokretnim delovima mehaničku zaštitu za sprečavanje pristupa delova 
 tela, odeće, obuće i ručnog alata radnika u opasnu zonu.
Trake u sistemu koje se ne dogledaju sa komandnog mesta, opremaju 
 se sa sigurnosnim užetom za mehaničko isključenje pogona u slučaju hitne potrebe.
Dodir trake i njenih pokretnih delova rukom ili drugim delom 
 tela radnika dok je traka u pokretu, zabranjen je.
35. Prevoz materijala i opreme
Član 209
Prevoz građevinskog materijala železničkim sredstvima može 
 da se obavlja na gradilištu, samo ako su železnički kolosek, postrojenja, signalizacija 
 i mere bezbednosti izvedene na osnovu dokumentacije koju obezbeđuje izvođač 
 radova.
Dokumentacija o železničkom prevozu kroz gradilište treba da 
 sadrži sve elemente za izvođenje, zatim uputstva i tehničke uslove za korišćenje 
 i održavanje mera o bezbednosti saobraćaja, u skladu sa propisima o železničkom 
 saobraćaju i mere zaštite u skladu sa propisima o zaštiti na radu na železnicama.
Član 210
Kolosek za šinska vozila za prevoženje građevinskog materijala 
 po gradilištu, polaže se na tlo koje je prethodno nivelisano i nabijeno u skladu 
 sa tehničkim propisima o građenju koloseka za ovu vrstu prevoza.
Dimenzije pragova i njihov razmak, kao i profil šina koloseka 
 izvode se tako da odgovaraju maksimalnom opterećenju vagoneta za prevoženje 
 materijala.
Šine koloseka moraju da budu propisno pričvršćene za pragove.
Uzdužni nagib građevinskog koloseka ne treba da prelazi 20‰.
Slobodno horizontalno rastojanje gabarita vagoneta sa teretom 
 do objekta, složaja građe, raznih uređaja, ne sme da bude manje od 70 cm.
Član 211
Okretnica za vagonete ima osigurač za sprečavanje neželjenog 
 obrtanja ploče okretnice.
Na krajevima građevinskog koloseka postavlja se čvrst branik 
 (prag pričvršćen popreko na šine ili branik postavljen na obe šine).
Član 212
Vagoneti sa preklopnom korpom imaju osigurač koji sprečava 
 preturanje korpe za vreme vožnje.
Preklopni mehanizam na vagonetu podešava se tako da se vagonet 
 pri istovaru materijala ne može da preturi ili da spadne sa koloseka.
Kvačila za spajanje vagoneta treba da budu laka za rukovanje 
 i da imaju osigurače za sprečavanje ispadanja.
Vagoneti na kolosecima sa uzdužnim nagibom većim od 10‰ 
 imaju ugrađene kočnice.
Član 213
Međusobno odstojanje vagoneta koji se pokreću guranjem ljudskom 
 snagom, pri brzini normalnog hoda radnika koji gura vagonet po vodoravnom koloseku 
 ne sme da bude manje od 10,0 m.
Vagonet zaustavljen na koloseku podmetanjem zaustavnih papuča, 
 osigurava se od neočekivanog pokretanja.
Vuča vagoneta ljudskom snagom, zabranjena je.
Vožnja radnika na vagonetima za prevoz materijala, zabranjena 
 je.
Član 214
Kolosek podešen za pokretanje vagoneta ljudskom snagom postavlja 
 se na nasutu i poravnatu stazu u nivou pragova između koloseka.
Član 215
Koloseci i sredstva za spuštanje (svoznica) ili dizanje (uspinjača) 
 materijala postavljaju se, upotrebljavaju i demontiraju uz primenu propisa o 
 zaštitnim merama na površinskim otkopima uglja, metalnih i nemetalnih sirovina, 
 kao i propisa o prevozu u kosim podzemnim prostorijama.
Član 216
Posebna vozila za prevoženje (demper) ili utovar građevinskog 
 materijala (utovarivač), smeju se upotrebljavati samo za svrhe za koje su konstruisana 
 i izrađena.
Rukovanje ovim sredstvima može da bude povereno samo vozačima, 
 stručnim i osposobljenim za bezbedno rukovanje.
Član 217
Prevoženje, utovar i istovar građevinskog materijala motornim 
 sredstvima na gradilištu obavlja se uz primenu mera zaštite na radu utvrđenih 
 propisima o zaštiti na radu pri održavanja motornih vozila i prevozu motornim 
 vozilima i propisima o zaštiti na radu pri utovaru tereta u teretna vozila i 
 istovaru tereta iz takvih vozila.
36. Privremena električna instalacija
Član 218
Gradilišne (privremene) električne instalacije, instalacioni 
 pribor, uređaji, oprema i postrojenja postavljaju se prema tehničkoj dokumentaciji 
 i prikazu, a po potrebi i opisu mera zaštite radnika od opasnog dejstva električne 
 struje.
Tehnička dokumentacija sa merama zaštite na radu za električne 
 instalacije niskog napona na gradilištu za objekat koji se gradi, dograđuje, 
 popravlja, prepravlja ili ruši, kao i za njegove delove, izrađuje se na osnovu 
 propisa i standarda za privremene električne instalacije čiji su zahtevi strožiji, 
 dok se za radne i ostale prostorije gradilišta (kancelarije, garderobe, restorani, 
 spavaonice, toaleti, kupatila i druge radne i pomoćne prostorije) izrađuje na 
 osnovu propisa i standarda sa opštim zahtevima.
Radne i pomoćne prostorije, kao i radni prostori, pri projektovanju 
 i postavljanju privremenih električnih instalacija za osvetljenje i pogon u 
 krugu gradilišta, klasifikuju se prema spoljašnjim uticajima, u skladu sa jugoslovenskim 
 standardima.
Zaštitne mere od opasnog dejstva električne struje kod električnih 
 instalacija i instalacionog pribora obezbeđuju se ugradnjom materijala i opreme 
 u skladu sa standardima koji utvrđuju način zaštite za prostor gradilišta klasifikovan 
 prema spoljašnjim uticajima koji deluju na tom gradilištu (prisustvo vode, nadmorska 
 visina, temperatura okoline, odsustvo stranih čvrstih tela, korozivnih ili prljajućih 
 materija, način upotrebe i sl.).
Dokumentaciju iz stava 1 ovog člana obezbeđuje izvođač radova 
 i čuva na gradilištu.
Član 219
Električne instalacije na gradilištu mogu postavljati, popravljati, 
 održavati i uklanjati samo stručni radnici, upoznati sa opasnostima koje se 
 mogu pojaviti pri tim radovima i osposobljeni za primenu mera zaštite na radu 
 kojima se te opasnosti otklanjaju.
Član 220
Rasklopni blok (razvodni orman, razvodna tabla, komandni pult 
 i sl.) sastoje se od zatvorene kutije najčešće od lima, koja ima zadnju montažnu 
 ploču a spreda vrata, koja pokrivaju celu prednju stranu i otvaraju se u polje.
Rasklopni blok postavlja se na pristupačnom mestu na stabilan 
 nosač tako da sredina radnog dela kutije bude na visini 1,50-1,80 m od površine 
 na kojoj stoji radnik.
Ako je rasklopni blok postavljen na nosač od metala, nosač 
 se mora povezati sa zaštitnim provodnikom ili provodnikom za izjednačenje potencijala.
Postavljanje rasklopnog bloka po terenu gradilišta, na radni 
 patos skele i na betonsku ploču po kojoj se kreću radnici, zabranjeno je.
Rasklopni blok mora da bude postavljen izvan područja mogućih 
 mehaničkih oštećenja (manipulativni prostor dizalice, gradilišna saobraćajnica, 
 prolaz radnika i sl.) i mora da bude zaštićen od atmosferskih padavina, hemijskih 
 i toplotnih uticaja, vlage, masnoće, prašine i druge prljavštine.
Rasklopni blok se postavlja u tački napajanja električne instalacije 
 iz izvora električne energije, po pravilu u središtu upotrebe na jednakoj udaljenosti 
 od raznih potrošača. Ukoliko se gradilište napaja iz više izvora, u tački napajanja 
 svake instalacije postavlja se rasklopni blok u kome moraju da budu obezbeđeni 
 glavna upravljačka aparatura i glavni uređaj za zaštitu.
Uređaji za rastavljanje i zaštitu napojnih i razvodnih strujnih 
 kola mogu da budu u glavnom rasklopnom bloku ili u odvojenim razvodnim rasklopnim 
 blokovima koji se napajaju iz glavnog, ali ne mogu da budu izvan rasklopnog 
 bloka.
Uređaj za rastavljanje napajanja mora da ima obezbeđenje isključenog 
 položaja, bravom ili smeštajem u kućište koje se može zaključati.
Svaki razvodni rasklopni blok za napajanje električnih potrošača 
 mora da bude opremljen uređajem za zaštitu od prekomernih struja, uređajem za 
 zaštitu od indirektnog dodira i priključnicama.
Priključnice moraju da budu postavljene u unutrašnjosti rasklopnog 
 bloka ili na spoljnoj strani zidova rasklopnog bloka ili ormana.
Član 221
Ulazi (vrata, kapije) zaštitnih ograda oko električnih uređaja 
 moraju da se zaključavaju.
Kućišta elektroprovodljivih delova moraju da budu izvedena 
 tako da njihovo skidanje, odnosno otkrivanje može da se izvrši samo upotrebom 
 ključa ili drugog odgovarajućeg alata.
Rasklopni blokovi moraju da budu opremljeni napravama za zaključavanje.
Čuvanje i upotreba ključeva može da bude poverena isključivo 
 radnicima koji ispunjavaju uslove iz člana 219 ovog pravilnika.
Član 222
Priključivanje na električnu mrežu elektromotora, elektrificiranog 
 alata, uređaja, električnog osvetljenja i drugih električnih prijemnika može 
 da se vrši samo pomoću naprava predviđenih za ove namene.
Električna instalacija na gradilištu treba da bude tako izvedena 
 da se sa jednog mesta mogu da isključuju svi provodnici pod naponom onih potrošača 
 kod kojih može doći do potrebe za hitnim isključenjem.
Uređaji za isključivanje, uz mere za sprečavanje neželjenog 
 uključenja, postavljaju se na električne instalacije za kranove, liftove, transportne 
 trake i druge uređaje pri čijem održavanju može doći do povređivanja radnika.
Priključivanje električnih prijemnika na električnu mrežu uvijanjem 
 krajeva provodnika ili na drugi nepropisan način zabranjeno je.
Nastavljanje električnih provodnika dozvoljeno je samo pomoću 
 produžne kutije od materijala sa otpornošću na mehanička oštećenja, postavljenom 
 sa utičnim delom prema izvoru napajanja i utikačem (viljuškom) na strani potrošača.
Električna instalacija se postavlja tako da ne bude mehaničkih 
 naprezanja na spojevima provodnika, osim ako nisu posebno izrađeni za tu svrhu.
Član 223
Kablovi za napajanje električnom energijom ne mogu se postavljati 
 u prolazima, na pešačkim stazama, odnosno na mestima na kojima može doći do 
 mehaničkih oštećenja.
Na mestima na kojima se ne može izbeći postavljenje u području 
 mogućih mehaničkih oštećenja, za kablove i instalacioni pribor čija je izolacija 
 izabrana prema spoljnim uticajima u skladu sa klasifikacijom jugoslovenskih 
 standarda, izvodi se posebna zaštita od mehaničkih oštećenja i dodira sa konstrukcijom 
 postrojenja ili zaštita postavljanjem van dohvata ruku radnika ili domašaja 
 oruđa, uređaja ili transportnog sredstva koje bi moglo da izazove oštećenje.
Privremene električne instalacije na otvorenom prostoru gradilišta 
 izvode se upotrebom izolovanih odgovarajućih provodnika koji se učvršćuju na 
 stabilnim stubovima tako da se najniža tačka provodnika nalazi na visini od 
 najviše tačke podloge za najmanje:
1) 2,5 m nad radnim mestom;
2) 3,5 m nad pešačkim prolazom;
3) 6,0 m nad kolskim prolazom.
Izuzetno, nad radnim mestom izolovani provodnik može da se 
 postavi i na manjoj visini od 2,5 m, ako je smešten u cev ili čelični profil 
 dovoljne mehaničke čvrstoće, tako da ne može da dođe do oštećenja izolacije 
 kabla.
Na visini ispod 2,5 m mogu se postavljati svetiljke opšteg 
 osvetljenja napona 220 V sa mehaničkom zaštitom svetiljke i izolacijom koja 
 isključuje mogućnost dodira radnika sa njenim provodljivim delovima, a ukoliko 
 se ovo ne može da obezbedi, svetiljke opšteg osvetljenja (nisu prenosne) priključuju 
 se na sniženi napon do 42 V.
Član 224
Građevinska oprema, mašine i uređaji na električni pogon u 
 gradilišnim radionicama i na proizvodnim placevima smeštene u zatvorenom i pokrivenom 
 prostoru izvan koga se ne koriste, zaštićuju se od mehaničkih i toplotnih oštećenja, 
 dodira sa agresivnim materijama (kiseline, baze i druga hemijska jedinjenja), 
 prašine i nečistoće, a pogotovu vlage ili druge provodne sredine.
Na opremi, mašinama i uređajima na električni pogon smeštenim 
 i obezbeđenim u skladu sa stavom 1 ovog člana, primenjuju se mere zaštite u 
 skladu sa uputstvom proizvođača, propisima o zaštiti na radu od opasnog dejstva 
 električne struje, tehničkim propisima i jugoslovenskim standardima o električnoj 
 opremi industrijskih mašina.
Električna oprema i uređaji koji se premeštaju po delovima 
 gradilišta na kojima se ne mogu obezbediti uslovi iz stava 1 ovog člana, već 
 su prisutne vlažna i druga provodna sredina, mogućnost mehaničkih oštećenja 
 i drugi otežani uslovi za upotrebu, električna oprema i uređaji moraju da imaju 
 stepen zaštite najmanje IP 44 prema jugoslovenskim standardima, osim električne 
 opreme koja se koristi u tunelima, bunarima, jamama, rovovima i drugim mestima 
 rada na kojima je prisutna voda, kad se primenjuje stepen zaštite najmanje IP 
 55.
Član 225
Električni ručni alat ne sme da se koristi u građevinarstvu, 
 ako nije izrađen u skladu sa propisima o zaštiti na radu i jugoslovenskim standardima 
 za prenosne alate sa elektromotorima.
Prenosni ručni alat i oruđa na električni pogon koja se pri 
 upotrebi drže u ruci (u daljem tekstu prenosni alat) mogu se koristiti na otvorenom 
 prostoru samo ako su klase II ili III po klasifikaciji izvršenoj po jugoslovenskom 
 standardu.
Na naročito nepovoljnim mestima rada (velika provodljivost 
 poda i sredine) prenosni alat mora se priključiti na napon do 50 V ili na napon 
 220 V preko transformatora za razdvajanje.
Transformator za sniženi napon 220/50V, kao i transformator 
 za razdvajanje 220/220V mora da bude kase II.
Funkciju zaštite od udara električne struje galvanskim razdvajanjem 
 imaju i pretvarači učestanosti.
Transformatori za razdvajanje i pretvarači učestanosti, kao 
 i transformatori za sniženje napona postavljaju se na zaštićena i suva mesta.
Član 226
Kabl prenosnog alata zaštićuje se od mehaničkih i drugih oštećenja, 
 a prenosni alat treba uvek da ima ispravnu uvodnicu na mestu ulaska kabla u 
 kućište prenosnog alata.
Za vreme rada sa prenosnim alatom nije dozvoljeno natezanje 
 i lomljenje priključnih kablova, niti njihovo ukrštanje sa čeličnim užadima, 
 kablovima za zavarivanje sa crevima i cevovodima za dovod gasova kod aparata 
 za gasno rezanje i drugim materijalima koji mogu da oštete priključne kablove.
Član 227
Uključivanje i isključivanje prenosnog alata iz priključnice 
 vrši se pri isključenom položaju prekidača na alatu.
Prenosni alat isključuje se iz električne instalacije, pri 
 svakom udaljavanju sa mesta rada ili prestanku rada, odnosno dužem prekidu rada.
Dodavanje alata na električni pogon drugom radniku, dok je 
 alat u pogonu, zabranjeno je.
Alat na električni pogon, kad nije u upotrebi, čuva se u prostorijama 
 u kojima nema vlage.
Radnik koji izdaje prenosni alat na električni pogon prethodno 
 proverava stanje i ispravnost priključnog kabla, zategnutost zavrtnjeva, ispravnost 
 prekidača, neprekidnost žila priključnog kabla, ispravnost i odsustvo spoljnih 
 oštećenja izolacionog kućišta.
Izdavanje oštećenog ili neispravnog prenosnog alata, zabranjeno 
 je.
Član 228
Mesta rada na gradilištu pri noćnom radu osvetljavaju se veštačkim 
 osvetljenjem najniže osvetljenosti 120 Lx, a prolazi i prilazi veštačkim osvetljenjem 
 najniže osvetljenosti 80 Lx.
Pored osvetljenja iz stava 1 ovog člana, gradilište ima i orijentaciono 
 osvetljenje, radi obavljanja noćne čuvarske službe, najniže osvetljenosti 25 
 Lx.
Prenosne električne svetiljke mogu da se koriste na gradilištima 
 samo ako za napajanje koriste sniženi napon do 24 V.
Član 229
Električna instalacija, uređaji i oprema na gradilištu mogu 
 da se puste u rad tek posle provere njihove ispravnosti u skladu sa propisima 
 o zaštiti na radu.
Periodična provera ispravnosti zaštite od opasnog dejstva električne 
 struje kod električne instalacije sa ugrađenim uređajima, vrši se u skladu sa 
 aktom preduzeća koje održava električne instalacije u ispravnom stanju.
O rezultatima provere zaštite od opasnog dejstva električne 
 struje sastavlja se zapisnik, koji sadrži zaključak o ukupnom stanju električne 
 instalacije.
Rezultati pregleda i provere zaštite od udara električne struje 
 i zapisnici o stanju električne instalacije čuvaju se na gradilištu, dok se 
 električna instalacija ne ukloni.
Član 230
Kad se prethodnim ispitivanjima ili na drugi način utvrdi da 
 će u radnoj sredini objekta u kome će se obavljati radovi biti prisutni eksplozivni 
 gasovi, električna instalacija i električni uređaji koji će se koristiti u tom 
 objektu pri izvođenju radova moraju da budu izvedeni u protiveksplozijskoj zaštiti 
 odgovarajućeg stepena.
37. Opasne materije
Član 231
Materije utvrđene propisima o zaštiti na radu kao opasne materije 
 mogu se prevoziti, prenositi, istovarati, utovarati, skladištiti i upotrebljavati 
 na gradilištu samo kad su preduzete mere zaštite od njihovog opasnog delovanja 
 na radnike i radnu sredinu gradilišta.
Mere zaštite se preduzimaju u skladu sa propisima o zaštiti 
 na radu, tehničkim propisima i jugoslovenskim standardima o skladištenju, manipulisanju 
 i upotrebi opasnih materija, a u saglasnosti sa uputstvom proizvođača za bezbedan 
 rad i upotrebu, odnosno tehničko-tehnološkim podacima inostranog isporučioca 
 za uvezenu opasnu materiju.
Član 232
Tehnički gasovi i njihove smeše (kiseonik, disugas i dr.) dopremaju 
 se na gradilište i koriste na gradilištu u propisanim čeličnim bocama.
Boce se skladište u izdvojenom objektu koji se ne može koristiti 
 u druge svrhe, niti se u njega sme skladištiti oprema, alat ili drugi materijali.
Objekat se zaštićuje od atmosferskog pražnjenja.
Metalni delovi objekta vezuju se na zaštitni uzemljivač.
Objekat nema veštačko grejanje, nema prozore, provetravanje 
 se obavlja prirodnim putem kroz otvore u gornjem delu zidova.
Spoljni zidovi mogu da budu zidani (najmanja debljina zida 
 1/2 opeke) ili betonski.
Krovna pokrivka izrađuje se od vatrootpornog lakog materijala, 
 tako da štiti unutrašnjost objekta od prodora atmosferskih padavina i sunčevih 
 zraka, kao i od upada varnica, dejstva toplotnih izvora i drugih nepovoljnih 
 uticaja na uskladištene boce.
Ako postoji električno osvetljenje, električna instalacija 
 i svetleća tela izvode se prema zahtevima propisa i jugoslovenskih standarda 
 za prostrije u kojima se skladište materije sa eksplozivnim isparenjima.
Objekat se postavlja u krug gradilišta, udaljen od drugih objekata, 
 radnih placeva, deponija i saobraćajnica, ali sa lakim prilazom za vozila.
Vrata na objektu moraju da budu zaključana, osim kada je prisutan 
 radnik odgovoran za skladištenje i manipulaciju sa bocama u objektu i ispred 
 objekta, koji raspolaže i stara se o ključevima.
Staranje o ključevima može da bude povereno samo radniku upoznatom 
 sa opasnostima pri nepropisnom rukovanju i skladištenju boca, osposobljenom 
 za rukovanje sa bocama i primenu mera zaštite u slučaju potrebe.
Objekat za smeštaj boca sa spoljne strane ima natpise, istaknute 
 na vidom mestu o zabrani pušenja i prinošenja otvorenog plamena.
Član 233
U objektu za smeštaj boca sa tehničkim gasovima svaki gas ima 
 zasebnu prostoriju u koju se smeštaju pune boce odvojeno od praznih boca.
Prostorija za smeštaj boca ima čistu (od poda do najnižeg elementa 
 pokrivke) visinu najmanje 2,20 m, dok se površina poda određuje u zavisnosti 
 od potrebe skladištenja, ali tako da je obezbeđen nesmetan pristup bocama i 
 prostor za manipulaciju.
Prostorije su međusobno odvojene lakim punim, vatrootpornim 
 zidom.
Svaka prostorija ima svoja puna vrata, koja se otvaraju u polje 
 i izrađuju se od materijala koji ne varniči.
Pod prostorije izrađuje se od materijala koji ne varniči i 
 održava se tako da bude uvek suv.
Boce ne smeju da budu oslonjene na zid prostorije, niti da 
 budu položene po podu. Postavljaju se u vertikalnom položaju obezbeđene držačima 
 od materijala koji ne varniči, od preturanja i međusobnog dodira i trenja.
Boce se mogu postavljati u stabilne stalke (uloške od materijala 
 i veznog pribora koji ne varniči) u vertikalnom ili kosom položaju, pod ugledom 
 ne manjim od 45
o
prema horizontali.
Unošenje masnih materija u prostoriju namenjenu za skladištenje 
 boca sa tehničkim gasovima, pristup sa zamašćenim rukama, alatom i opremom, 
 kao i ulaz u zamašćenoj odeći ili obući, zabranjen je.
Boce smeštene u prostorije treba da budu očišćene od masnoće 
 i druge prljavštine, mehanički i korozijom neoštećene, suve sa proverenim cevovodima 
 i ventilima da ne ispuštaju i sa do kraja zavrnutim zaštitnim kapama.
Član 234
Na gradilištima na kojima nema potrebe za izgradnjom objekta 
 za skladištenje boca sa tehničkim gasovima zbog male potrošnje, ili nema uslova 
 za njegovu izgradnju, dozvoljen je smeštaj najviše do jednog para punih ili 
 delimično punih boca sa istim gasom (jedna boca u upotrebi na gradilištu, druga 
 boca uskladištena).
Smeštaj boca po završetku dnevne upotrebe vrši se u odeljenju 
 namenjenom isključivo za smeštaj i čuvanje boca, pri čemu svaki gas ima zaseban 
 odeljak u kome se smeštaju pune ili delimično pune boce odvojeno od praznih.
Ako odeljenje nema krovni pokrivač, boce se prekrivaju daskama, 
 ciradom i sličnom pokrivkom, tako da bude obezbeđena zaštita od atmosferskih 
 padavina, sunčevih zraka, varnica, masnoće i drugih nepovoljnih uticaja, ali 
 da ne bude dodira boce i pokrivke.
Odeljenje ne sme da bude postavljeno ispod ili pored stanova, 
 radnih prostorija, u manipulativnom prostoru dizalice, pored prolaza radnika, 
 pored saobraćajnice i drugih mesta sa kojih mogu da budu ugroženi radnici ili 
 okolina.
Boce ne smeju da budu na manjem rastojanju od 5 m do grejnih 
 uređaja i 10 m od otvorenih izvora vatre.
Za smeštaj i čuvanje boca u unutrašnjosti odeljenja važe isti 
 uslovi kao za smeštaj i čuvanje u prostoriji objekta namenjenog za skladištenje 
 boca sa tehničkim gasovima.
Znaci upozorenja postavljaju se, odeljenje zaključava i staranje 
 o ključevima obavlja kao kod objekta namenjenog za skladištenje boca.
Ostavljanje boca sa tehničkim gasovima posle završene dnevne 
 upotrebe po prolazima, stepeništima, skelama, radionicama i drugim mestima koja 
 nisu namenjena za smeštaj boca, zabranjeno je.
Po prestanku potrebe za korišćenjem tehničkih gasova ili u 
 slučaju prekida radova, boce se moraju odstraniti sa gradilišta.
Član 235
Eksplozivi i eksplozivna sredstva čuvaju se na gradilištu u 
 posebnim skladištima izgrađenim prema propisima o manipulaciji i skladištenju 
 eksploziva, čija je upotreba za ovu svrhu odobrena od nadležnog organa.
Eksploziv se može dopremiti na gradilište tek kad se sprovedu 
 mere zaštite na radu pri skladištenju i manipulaciji sa eksplozivom i eksplozivnim 
 sredstvima.
Član 236
Delovanje opasnih gasovitih materija ili isparenje opasnih 
 materija na gradilištu otklanja se primenom sledećih zaštitnih mera:
1) provetravanjem prostorije pre ulaska radnika;
2) kad se u prostorijama, jamama, rovovima, oknima, potkopima 
 i tunelima koriste uređaji sa pogonskim motorima na unutrašnje sagorevanje, 
 kao i druga sredstva koja troše kiseonik, obezbeđuje se neprekidno odvođenje 
 sagorelih gasova i istovremeno dobijanje svežeg vazduha ili se zabranjuje rad 
 takvih sredstava;
3) zabranom zagrevanja pomoću otvorenog ili provizornog ložišta 
 (koksare, mangale i sl.) radnih prostorija i prostora;
4) zabranom ulaska radnika u zatvorene prostorije, sudove ili 
 radni prostor u kome je obavljen rad, predstoji rad ili se čuvaju opasne materije, 
 dok nisu preduzete odgovarajuće mere zaštite od njihovog opasnog delovanja po 
 život i zdravlje radnika.
38. Sadržaj prijave o početku radova
Član 237
Prijava kojom preduzeće, shodno propisima o zaštiti na radu, 
 izveštava nadležnu inspekciju rada o početku svoga rada ili rada svoje organizacione 
 jedinice treba da sadrži sledeće podatke:
1) naziv (iz ugovora o građenju) radova koji se izvode, broj 
 pod kojim je ugovor kod izvođača zaveden i datum potpisivanja osnovnog ugovora 
 o građenju i dodatnog (aneksa), ukoliko postoji;
2) naziv i adresu sedišta naručioca radova;
3) naziv i adresu sedišta preduzeća koje izvodi radove (izvođač) 
 sa šifrom osnovne delatnosti, a za privatne poslodavce i gde je kad i pod kojim 
 brojem registrovan za radove koje izvodi;
4) naziv i adresu sedišta organizacije koja je izradila glavni 
 projekat i ime, prezime i stručnu spremu odgovornog projektanta;
5) naziv i adresu sedišta organizacije koja vrši stručni nadzor 
 nad izvođenjem radova, u smislu propisa o izgradnji objekata;
6) naziv, adresu, zadnju poštu i, ukoliko postoji, broj telefona 
 radne jedinice preduzeća (uprava gradnje, gradilište i sl.) koja neposredno 
 izvodi radove i adresu objekta na kome se izvode radovi;
7) ime, prezime i stručnu spremu odgovornog radnika - rukovodioca 
 radova;
8) datum ugovorenog početka i završetka radova ili ugovoreni 
 rok građenja, sa datumom od koga se računa početak izvođenja radova.
Preduzeće može, osim podataka navedenih u stavu 1 ovog člana, 
 priložiti i druge podatke za koje smatra da su od značaja za inspekciju rada.
Prijavu potpisuje direktor preduzeća ili od njega ovlašćeni 
 radnik, a kod privatnih poslodavca vlasnik preduzeća ili od njega ovlašćeno 
 lice.
Prijava se dostavlja nadležnoj inspekciji rada u dva jednaka 
 primerka, overena pečatom preduzeća.
III ZAVRŠNE ODREDBE
Član 238
Danom stupanja na snagu ovog pravilnika prestaje primena Pravilnika 
 o zaštiti na radu u građevinarstvu ("Službeni list SFRJ", br. 42/68 
 i 45/68).
Član 239
Ovaj pravilnik objaviće se u "Službenom glasniku Republike 
 Srbije", a stupa na snagu 1. marta 1998. godine.