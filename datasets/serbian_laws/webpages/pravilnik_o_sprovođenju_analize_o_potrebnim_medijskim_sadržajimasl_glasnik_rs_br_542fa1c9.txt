Title: PRAVILNIKO SPROVOĐENJU ANALIZE O POTREBNIM MEDIJSKIM SADRŽAJIMA
URL: https://www.paragraf.rs/propisi/pravilnik-o-sprovodjenju-analize-o-potrebnim-medijskim-sadrzajima.html
Extracted: 2025-07-06T23:14:00.120379
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O SPROVOĐENJU ANALIZE O POTREBNIM MEDIJSKIM SADRŽAJIMA
("Sl. glasnik RS", br. 76/2024)
Član 1
Ovim pravilnikom uređuje se način izrade izveštaja o analizi o potrebnim medijskim sadržajima kojima se ostvaruje javni interes u oblasti javnog informisanja i izveštaj o postupku javnih konsultacija radi prikupljanja predloga o potrebnim medijskim sadržajima i propisuje forma i sadržina obrasca za davanje predloga o potrebnim medijskim sadržajima.
Član 2
Republika Srbija, autonomna pokrajina, odnosno jedinica lokalne samouprave (u daljem tekstu: organ javne vlasti), najmanje jednom u tri godine sprovodi analizu o potrebnim medijskim sadržajima, polazeći od definicije javnog interesa u oblasti javnog informisanja iz člana 15. Zakona o javnom informisanju i medijima (u daljem tekstu: Zakon).
Član 3
Radi pribavljanja predloga stručne i šire javnosti, u postupku izrade analize o potrebnim medijskim sadržajima, organ javne vlasti sprovodi javne konsultacije koje ne mogu da budu kraće od 30 dana.
U postupku javnih konsultacija organ javne vlasti prikuplja predloge stručne i šire javnosti o potrebnim medijskim sadržajima kojima se ostvaruju neki od ciljeva od javnog interesa koji su propisani u članu 15. Zakona.
Član 4
Organ javne vlasti donosi program javnih konsultacija, koji sadrži period trajanja konsultacija i obaveštenje zainteresovanim licima o načinu davanja predloga o potrebnim medijskim sadržajima od javnog interesa, koje objavljuje na svojoj veb prezentaciji.
Član 5
Predlog o potrebnim medijskim sadržajima kojima se ostvaruje javni interes, u postupku javnih konsultacija, podnosi se u pisanom obliku čija je sadržina i forma data na Obrascu, koji je odštampan uz ovaj pravilnik i čini njegov sastavni deo i objavljuje se na veb prezentaciji organa javne vlasti.
Član 6
Organ javne vlasti sačinjava izveštaj o sprovedenim javnim konsultacijama i objavljuje ga bez odlaganja na svojoj veb prezentaciji
Član 7
Organ javne vlasti sprovodi postupak analize o potrebnim medijskim sadržajima i izrađuje izveštaj o analizi o potrebnim medijskim sadržajima.
U postupku analize i izrade izveštaja, organ javne vlasti može angažovati akreditovane visokoškolske ustanove i naučno istraživačke organizacije, koje imaju stručna znanja koja se tiču proizvodnje medijskih sadržaja.
Član 8
U postupku analize i izrade izveštaja, organ javne vlasti, odnosno ustanove ili organizacije iz člana 7. stav 2. ovog pravilnika koriste dostupne izveštaje, analize i ostale materijale od značaja za izradu predloga o potrebnim medijskim sadržajima kojima se ostvaruje javni interes u oblasti javnog informisanja.
U postupku analize o potrebnim medijskim sadržajima koriste se metodologije analize medijskih sadržaja kao što su kvalitativna analiza, kvantitativna analiza, ali i druge odgovarajuće metodologije.
Član 9
U postupku analize i izrade izveštaja o potrebnim medijskim sadržajima, na teritoriji organa javne vlasti iz člana 2. ovog pravilnika, uzimaju se u obzir medijski sadržaji objavljeni u prethodne tri godine, odnosno objavljeni u periodu nakon poslednje sprovedene analize, ukoliko se analiza vrši u periodu kraćem od tri godine.
Član 10
Izveštaj o analizi o potrebnim medijskim sadržajima, obuhvata najmanje:
1) izveštaj o sprovedenim konkursima koje je organ javne vlasti sproveo u periodu koji prethodi izradi analize;
2) ocenu o realizaciji projekata iz člana 27. Zakona (interna i eksterna evaluacija) koja je izrađena za period koji prethodi izradi analize;
3) analizu izveštaja medijskih i novinarskih udruženja i udruženja građana, kao i drugih materijala koji su relevantni za oblast projektnog sufinansiranja, koji se odnose na period koji prethodi izradi analize;
4) izveštaj sa javne rasprave;
5) predloge za određivanje tematskih oblasti i žanrovske raznovrsnosti medijskih sadržaja, kao i ciljnih grupa koje će organ javne vlasti sufinansirati u periodu do izrade naredne analize;
6) preporuku za određivanje visine iznosa sredstava koji će biti opredeljen po raspisanom konkursu, kao i najmanji i najveći iznos sredstava koji se odobravaju po projektu;
7) podatak ko je izradio i ko je sve učestvovao u izradi analize;
8) druge podatke relevantne za što precizniju identifikaciju nedostajućih medijskih sadržaja od javnog interesa.
Član 11
Izveštaj o analizi o potrebnim medijskim sadržajima objavljuje se bez odlaganja na veb prezentaciji organa koji je raspisao konkurs kao i na veb portalu Jedinstvenog informacionog sistema za sprovođenje i praćenje sufinansiranja projekata u oblasti javnog informisanja.
Član 12
Izveštaj o analizi o potrebnim medijskim sadržajima je sastavni deo javnih konkursa iz člana 19. Zakona.
Član 13
Član 11. ovog pravilnika u delu koji se odnosi na Jedinstveni informacioni sistem, primenjivaće se od dana njegovog uspostavljanja.
Član 14
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Obrazac
PREDLOG O POTREBNIM MEDIJSKIM SADRŽAJIMA KOJIMA SE OSTVARUJE JAVNI INTERES
Ime i prezime, odnosno naziv organizacije i institucije:
Kontakt telefon:
E-pošta:
Naziv dokumenta na koji upućujete predloge i sugestije: Izrada analize o potrebnim medijskim sadržajima
Datum:
1. Opšti komentari i sugestije u odnosu na izradu analize o potrebnim medijskim sadržajima
2. Predlozi o potrebnim medijskim sadržajima za izradu analize
3. Obrazloženje upućenog predloga za izradu analize o potrebnim medijskim sadržajima