Title: PRAVILNIKO BLIŽIM UPUTSTVIMA ZA UTVRĐIVANJE PRAVA NA INDIVIDUALNI
OBRAZOVNI PLAN, NJEGOVU PRIMENU I VREDNOVANJE
URL: https://www.paragraf.rs/propisi/pravilnik-blizim-uputstvima-utvrdjivanje-prava-individualni-obrazovni-plan.html
Extracted: 2025-07-06T23:09:13.548362
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O BLIŽIM UPUTSTVIMA ZA UTVRĐIVANJE PRAVA NA INDIVIDUALNI
OBRAZOVNI PLAN, NJEGOVU PRIMENU I VREDNOVANJE
("Sl. glasnik RS", br. 74/2018)
Predmet Pravilnika
Član 1
Ovim pravilnikom propisuju se bliža uputstva za ostvarivanje prava na individualni
obrazovni plan (u daljem tekstu: IOP), njegovu primenu i vrednovanje u predškolskoj ustanovi,
osnovnoj i srednjoj školi, (u daljem tekstu: ustanova) koji ima za cilj optimalni razvoj
deteta, učenika i odraslog i njegovo napredovanje i osamostaljivanje u vršnjačkom kolektivu.
Termini izraženi u ovom pravilniku u gramatičkom muškom rodu podrazumevaju
prirodni muški i ženski rod lica na koje se odnose.
Pravo na individualni obrazovni plan
Član 2
Pravo na IOP ima dete, učenik i odrasli kome je potrebna dodatna podrška
zbog teškoća u pristupanju, uključivanju i učestvovanju u obrazovanju i vaspitanju, ako te
teškoće utiču na njegovu dobrobit, odnosno ostvarivanje ishoda obrazovanja i vaspitanja ili
predstavljaju rizik od ranog napuštanja školovanja, i odnose se na dete, učenika ili odraslog
koji:
1) ima teškoće u učenju (zbog specifičnih smetnji u učenju ili problema
u ponašanju i emocionalnom razvoju);
2) ima smetnje u razvoju ili invaliditet (telesne, motoričke, čulne, intelektualne
ili smetnje iz spektra autizma);
3) potiče, odnosno živi u socijalno nestimulativnoj sredini (socijalno,
ekonomski, kulturno, jezički siromašnoj sredini ili dugotrajno boravi u zdravstvenoj, odnosno
socijalnoj ustanovi);
4) iz drugih razloga ostvaruje pravo na podršku u obrazovanju.
Pravo na prilagođen način obrazovanja po IOP-u u smislu proširivanja i
produbljivanja sadržaja učenja ima i učenik sa izuzetnim sposobnostima koji stiče osnovno
i srednje obrazovanje i vaspitanje.
Prikupljanje podataka i formiranje dokumentacije
Član 3
Vaspitač, nastavnik, odnosno stručni saradnik prati razvoj i proces učenja
deteta, učenika, odnosno odraslog kroz oblasti: veštine za učenje, socijalne i komunikacijske
veštine, samostalnost i briga o sebi.
Ako u postupku praćenja vaspitač, nastavnik ili stručni saradnik, utvrdi
da postoje fizičke, komunikacijske ili socijalne prepreke koje nepovoljno utiču na dobrobit
i razvoj deteta, učenika, odnosno odraslog i na očekivane ishode obrazovanja i vaspitanja,
pristupa se prikupljanju podataka radi formiranja dokumentacije u svrhu pružanja odgovarajuće
podrške u obrazovanju i vaspitanju.
Vaspitač, nastavnik, odnosno stručni saradnik, pored podataka iz stava
2. ovog člana prikuplja podatke iz različitih izvora: od roditelja, odnosno drugog zakonskog
zastupnika (u daljem tekstu: roditelj), stručnjaka van obrazovne ustanove koji dobro poznaje
dete, učenika, odnosno odraslog, od vršnjaka i samog deteta, učenika, odnosno odraslog, pri
čemu se koriste različiti instrumenti i tehnike (sistematsko posmatranje aktivnosti deteta,
učenika, odnosno odraslog u različitim situacijama, razgovor, testiranje, intervju i upitnik
za učenika i druge koji poznaju dete, odnosno učenika. Medicinski nalazi su, po potrebi,
sastavni deo dokumentacije.
Na osnovu prikupljenih podataka i dokumentacije iz st. 2 i 3. ovog člana,
stručni saradnik koordinira izradu i u saradnji sa vaspitačem, odnosno nastavnikom i roditeljem
izrađuje pedagoški profil deteta, učenika, odnosno odraslog (u daljem tekstu: pedagoški profil).
Pedagoški profil sadrži opis obrazovne situacije deteta, učenika, odnosno
odraslog i osnov je za planiranje strategija vaspitača za podršku dobrobiti detetu, odnosno
individualizovanog načina rada sa učenikom, odnosno odraslim.
Mere individualizacije
Član 4
Na osnovu pedagoškog profila u kojem su utvrđena područja u kojima je potrebna
dodatna podrška, vaspitač, nastavnik i stručni saradnik planiraju mere za otklanjanje fizičkih,
komunikacijskih i socijalnih prepreka (u daljem tekstu: mere individualizacije).
Mere individualizacije ostvaruju se putem:
1) razumnog prilagođavanja prostora i uslova u kojima se odvija aktivnost
u predškolskoj ustanovi, odnosno nastava u školi (otklanjanje fizičkih barijera, osmišljavanje
dodatnih i posebnih oblika aktivnosti, izrade posebnog rasporeda aktivnosti itd.);
2) prilagođavanja metoda rada, nastavnih sredstava i didaktičkog materijala,
načina davanja instrukcije i zadavanja zadataka, praćenja napredovanja, načina usvajanja
sadržaja, provere znanja, organizacije situacija učenja, postavljanja pravila ponašanja i
komunikacije i dr.
3) izmena sadržaja aktivnosti u vaspitnoj grupi, odnosno sadržaja učenja
i ishoda obrazovanja i vaspitanja.
Mere individualizacije sprovode se tokom procesa obrazovanja i vaspitanja,
kao sastavni deo obrazovno-vaspitnog rada vaspitača, odnosno nastavnika, o čemu se vodi pedagoška
dokumentacija.
Planirane mere individualizacije u ustanovi, upisuju se u Obrazac 3.
Predlog za utvrđivanje prava na IOP
Član 5
Predlog za utvrđivanje prava na IOP direktoru ustanove podnosi tim za inkluzivno
obrazovanje, na osnovu procene koju daje vaspitač, nastavnik, stručni saradnik ili roditelj,
nakon što su prethodno primenjivane, evidentirane i vrednovane mere individualizacije.
Predlog iz stav 1. ovog člana sadrži navode i obrazložene razloge za podnošenje
predloga za utvrđivanje prava na IOP, kao i dokaze o prethodno primenjenim merama individualizacije.
Ustanova pismenim putem obaveštava roditelja da je podnet predlog za utvrđivanje
prava na IOP.
Roditelj svojim potpisom potvrđuje da je upoznat sa podnetim predlogom
za utvrđivanje prava na IOP, razlozima za njegovo podnošenje i da je saglasan da se pristupi
izradi IOP-a.
Saglasnost roditelja iz stava 4. ovog člana daje se na Obrascu 6.
Sadržaj IOP-a
Član 6
IOP je poseban akt ustanove kojim se planira dodatna podrška u obrazovanju
i vaspitanju deteta, učenika, odnosno odraslog ako mere individualizacije nisu dovele do
ostvarivanja dobrobiti deteta, odnosno ostvarivanja ishoda obrazovanja i vaspitanja ili do
zadovoljavanja obrazovnih potreba učenika sa izuzetnim sposobnostima.
IOP sadrži:
1) podatke o detetu, učeniku odnosno odraslom i podatke o timu za dodatnu
podršku (Obrazac 1);
2) pedagoški profil deteta, učenika, odnosno odraslog (Obrazac 2);
3) plan mera individualizacije (Obrazac 3);
4) personalizovani program nastave i učenja (Obrazac 4);
5) podatke o praćenju i vrednovanju IOP-a (Obrazac 5);
6) saglasnost roditelja (Obrazac 6).
IOP može da sadrži i:
1) plan tranzicije - plan podrške detetu i učeniku pri uključivanju u obrazovanje,
pri prelasku na drugi nivo obrazovanja ili pri prelasku u drugu obrazovnu ustanovu; (Obrazac
7);
2) plan prevencije ranog napuštanja obrazovanja za decu i učenike u riziku
od ranog napuštanja škole (Obrazac 8).
Personalizovani program nastave i učenja iz stava 2. tačka 4) ovog člana
donosi se za oblast u okviru nastavnog predmeta, jedan nastavni predmet, grupu nastavnih
predmeta ili sve nastavne predmete za razred koji učenik, odnosno odrasli pohađa, kao i za
vannastavne aktivnosti.
Za učenika sa izuzetnim sposobnostima škola donosi prilagođen i obogaćen
IOP, shodno stavu 1. ovog člana.
Sadržaj IOP-a koji se ostvaruje u školi dat je na Obrascu 1, Obrascu 2,
Obrascu 3, Obrascu 4, Obrascu 5, Obrascu 6, Obrascu 7 i Obrascu 8.
Sadržaj IOP-a koji se ostvaruje u predškolskoj ustanovi dat je na Obrascu
1, Obrascu 2, Obrascu 3, Obrascu 5, Obrascu 6 i Obrascu 7.
Obrazac 1, Obrazac 2, Obrazac 3, Obrazac 4, Obrazac 5, Obrazac 6, Obrazac
7 i Obrazac 8 odštampani su uz ovaj pravilnik i čine njegov sastavni deo.
Jedan primerak IOP-a se dostavlja roditelju i članovima tima. Pojedinačni
obrasci se, po potrebi, dostavljaju svim licima koja su zadužena za realizaciju u IOP-u.
Vrste IOP-a
Član 7
IOP se izrađuje prema obrazovnim potrebama deteta, učenika, odnosno odraslog
i može da bude:
1) IOP1 - prilagođeni program nastave i učenja u kome se planira cilj pružanja
podrške, prilagođavanje i obogaćivanje prostora i uslova u kojima se uči, prilagođavanje
metoda rada, udžbenika i nastavnih sredstava tokom obrazovno-vaspitnog procesa, odnosno aktivnosti
u vaspitnoj grupi, njihov raspored kao i lica koja pružaju podršku;
2) IOP2 - izmenjeni program nastave i učenja u kojem se, osim sadržaja
iz stava 1. tačka 1) ovog člana, planira prilagođavanje ishoda obrazovanja i vaspitanja i
prilagođavanje sadržaja za jedan, više ili za sve predmete;
3) IOP3 - proširen i produbljen program nastave i učenja koji se primenjuje
za učenike sa izuzetnim sposobnostima.
Predškolska ustanova donosi IOP1, a osnovna i srednja škola IOP1, IOP2
i IOP3.
Izrada i donošenje IOP-a
Član 8
Tim za inkluzivno obrazovanje, posle donete odluke o prihvatanju predloga
za utvrđivanje prava na IOP, direktoru ustanove predlaže članove tima za pružanje dodatne
podrške detetu, učeniku, odnosno odraslom (u daljem tekstu: Tim).
Direktor ustanove, posle dobijene pismene saglasnosti roditelja, odnosno
odraslog, imenuje Tim.
Tim u predškolskoj ustanovi čine: vaspitač, stručni saradnik, saradnik
u predškolskoj ustanovi, roditelj, a u skladu sa potrebama deteta i pedagoški asistent i
lični pratilac deteta. Na predlog roditelja, član Tima može biti i stručnjak van ustanove
koji dobro poznaje dete.
Tim u školi čine: nastavnik razredne nastave, odnosno odeljenski starešina,
predmetni nastavnik, stručni saradnik, roditelj, a u skladu sa potrebama deteta i pedagoški
asistent, odnosno lični pratilac deteta. Na predlog roditelja, odnosno odraslog, član Tima
može biti i stručnjak van ustanove koji dobro poznaje učenika, odnosno odraslog.
IOP izrađuje Tim na koji saglasnost daje roditelj, odnosno drugi zakonski
zastupnik.
Donošenju IOP2 prethodi donošenje, primena i vrednovanje IOP1, saglasnost
roditelja za prelazak na IOP2 uz obavezno pribavljanje mišljenja interresorne komisije za
procenu potreba za dodatnom obrazovnom, zdravstvenom i socijalnom podrškom.
Ukoliko roditelj neopravdano odbije učešće u izradi ili davanju saglasnosti
na IOP, ustanova je dužna da o tome obavesti nadležnu ustanovu socijalne zaštite u cilju
zaštite najboljeg interesa deteta, odnosno učenika.
IOP donosi pedagoški kolegijum na predlog tima za inkluzivno obrazovanje.
Primena IOP-a
Član 9
IOP se ostvaruje u okviru zajedničkih aktivnosti u grupi predškolske ustanove,
odnosno u odeljenju škole. Vaspitač, odnosno nastavnik pri planiranju svog rada u grupi,
odnosno odeljenju, uključuje mere i aktivnosti predviđene IOP-om.
U ostvarivanju IOP-a u ustanovi aktivno učestvuju svi članovi Tima i svi
drugi koji neposredno rade sa detetom, učenikom, odnosno odraslim.
Ako primena IOP-a zahteva finansijska sredstva, ustanova upućuje pismeni
zahtev interresornoj komisiji za procenu potreba za dodatnom obrazovnom, zdravstvenom i socijalnom
podrškom detetu ili učeniku.
Ocenjivanje učenika koji se obrazuju po IOP-u
Član 10
Učenik koji se obrazuje po IOP-u ocenjuje se na način i prema ishodima
planiranim IOP-om, a u skladu sa posebnim zakonom.
Završni ispit, prijemni ispit i maturski ispit učenik polaže u skladu sa
zakonom kojim se uređuju osnove sistema obrazovanja i vaspitanja, uz neophodna prilagođavanja
koja predlaže i obrazlaže tim, a u skladu sa IOP-om.
Pokretanje vaspitno-disciplinskog postupka
Član 11
Kada se vaspitno-disciplinski postupak pokreće za učenika koji se obrazuje
po IOP-u, tim za inkluzivno obrazovanje i tim za zaštitu od diskriminacije, nasilja, zlostavljanja
i zanemarivanja zajedno analiziraju da li je škola sprovela mere koje su predviđene IOP-om.
Ovom analizom se utvrđuje efekat planiranih i preduzetih mera i, po potrebi, uvode nove mere
podrške i menjaju strategije rada sa učenikom.
Za učenika koji se obrazuje po IOP-u, tim za zaštitu od diskriminacije,
nasilja, zlostavljanja i zanemarivanja u saradnji sa timom za inkluzivno obrazovanje sačinjava
plan pojačanog vaspitnog rada, odnosno plan zaštite ukoliko učenik trpi nasilje. Tom prilikom
vodi se računa o oblastima iz pedagoškog profila učenika u kojima je učeniku potrebna podrška.
Kretanje kroz obrazovni sistem deteta, učenika i odraslog
koji ostvaruju dodatnu podršku
Član 12
Za svako dete, učenika i odraslog koji ostvaruje pravo na dodatnu podršku,
ustanova planira i sprovedi posebne mere za pripremu deteta, učenika i odraslog za prelazak
u novi ciklus, odnosno nivo obrazovanja, ili prelazak u drugu ustanovu, kao i mere za pripremu
obrazovne ustanove u koju se uključuje dete, učenik i odrasli.
Horizontalna i vertikalna prohodnost podrazumeva nesmetano kretanje deteta,
učenika i odraslog kroz sistem:
1) uključivanje u obrazovnu ustanovu;
2) prelazak sa jednog nivoa obrazovanja na drugi;
3) prelazak iz ustanove u ustanovu;
4) prelazak iz razvojne grupe u vaspitnu grupu u predškolskom vaspitanju
i obrazovanju, odnosno iz odeljenja za decu sa smetnjama u razvoju u redovno odeljenje;
5) završetak školovanja i pripreme za samostalni život u zajednici.
U cilju pripreme ustanove i ostvarivanja kontinuiteta podrške koju dobija
dete, učenik i odrasli, Tim ustanove koju pohađa dete, učenik, odnosno odrasli je u obavezi
da najmanje tri meseca pre prelaska deteta, učenika, odnosno odraslog uspostavi saradnju
sa Timom ustanove u kojoj dete, učenik, odnosno odrasli nastavlja da stiče obrazovanje. Saradnja
ustanove traje najmanje još tri meseca od trenutka uključivanja u drugu obrazovnu ustanovu.
Plan tranzicije (Obrazac 7) je sastavni deo IOP-a. Za sprovođenje plana
tranzicije potrebna je pisana saglasnost roditelja.
Vrednovanje i izmena IOP-a
Član 13
Vrednovanje IOP-a vrši se radi procene ostvarenosti ciljeva i ishoda utvrđenih
IOP-om.
Vrednovanje IOP-a unutar ustanove vrši Tim prema unapred utvrđenoj dinamici
u IOP-u i prema nastaloj potrebi, u prvoj godini upisa tromesečno, a u svim narednim godinama
na početku svakog polugodišta, odnosno radne godine. Vrednovanje IOP-a se zasniva na analizi
koje mere podrške su bile delotvorne i koje planirane ishode je dostiglo dete, učenik, odnosno
odrasli.
Na osnovu vrednovanja IOP-a, Tim procenjuje da li je za učenika dalje potrebno:
1) revidirati postojeći IOP;
2) pisati novi IOP;
3) ukinuti IOP i izraditi Plan mera individualizacije.
Na osnovu rezultata vrednovanja IOP-a Tim dopunjuje pedagoški profil u
skladu sa aktuelnom obrazovnom situacijom i izrađuje predlog izmena i dopuna IOP-a. Izmena
IOP-a vrši se u skladu sa razvojem deteta, odnosno napredovanjem učenika i odraslog: ako
postigne planirane ishode pre očekivanog roka ili ne postiže očekivane ishode, odnosno u
drugim slučajevima kada nastanu promene u ponašanju i/ili u okruženju.
Rezultati vrednovanja se dostavljaju timu za inkluzivno obrazovanje i pedagoškom
kolegijumu.
Spoljašnje vrednovanje IOP-a vrši prosvetni savetnik, odnosno savetnik
spoljni saradnik u toku stručno-pedagoškog nadzora. U okviru vršenja stručno-pedagoškog nadzora
utvrđuje se ispunjenost uslova u postupku donošenja IOP-a, vrednuje se sadržaj i primena
IOP-a.
Podaci o rezultatima vrednovanja IOP-a sastavni su deo dokumentacije IOP
i vode se na Obrascu broj 5.
Nastavak sprovođenja, odnosno prestanak potrebe za IOP-om
Član 14
Na osnovu vrednovanja, uz saglasnost tima za inkluzivno obrazovanje, pedagoški
kolegijum donosi odluku o daljoj primeni, izmenama i dopunama IOP-a ili prestanku potrebe
za IOP-om, na predlog tima.
Odluka o nastavku sprovođenja IOP-a donosi se ako se utvrdi da planirane
aktivnosti odgovaraju potrebama deteta, učenika, odnosno odraslog ili da se rezultati mogu
očekivati nakon određenog perioda rada. Vreme sprovođenja IOP-a može se produžiti, uz saglasnost
roditelja, odnosno saglasnost odraslog.
Odluka o prestanku potrebe za IOP-om donosi se ako se utvrdi da se dalji
napredak deteta, učenika, odnosno odraslog može ostvarivati primenom mera individualizacije,
uz prethodno pribavljeno mišljenje učenika, odnosno odraslog, u skladu sa godinama i zrelošću.
Odluka iz stava 3. ovog člana donosi se uz saglasnost roditelja, odnosno
drugog zakonskog zastupnika deteta ili učenika, odnosno saglasnost odraslog.
Pravo na zaštitu podataka
Član 15
Podaci prikupljeni od strane tima radi izrade IOP-a moraju biti zaštićeni
od zloupotrebe i ne smeju se koristiti u druge svrhe bez saglasnosti lica čija je saglasnost
neophodna za sprovođenje IOP-a.
Ustanova je dužna da obezbedi zaštitu podataka o detetu, učeniku, odnosno
odraslom.
Evidencija i dokumentacija IOP-a
Član 16
Evidencija o ostvarivanju obrazovanja i vaspitanja po IOP-u vodi se u propisanoj
evidenciji o vaspitno-obrazovnom radu u predškolskoj ustanovi i obrazovno-vaspitnom radu
u školi, u skladu sa zakonom.
Dokumentacija koja prati IOP sastavni je deo pedagoške dokumentacije koju
vodi predškolska ustanova, odnosno škola. Za dete, učenika, odnosno odraslog koji se obrazuje
po IOP-u obavezni deo pedagoške dokumentacije čini i portfolio.
Član 17
Stupanjem na snagu ovog pravilnika prestaje da važi Pravilnik o bližim
uputstvima za utvrđivanje prava na individualni obrazovni plan, njegovu primenu i vrednovanje
("Službeni glasnik RS", broj 76/10).
Član 18
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".
Obrasce 1-8, koji su sastavni deo ovog pravilnika, možete pogledati
OVDE