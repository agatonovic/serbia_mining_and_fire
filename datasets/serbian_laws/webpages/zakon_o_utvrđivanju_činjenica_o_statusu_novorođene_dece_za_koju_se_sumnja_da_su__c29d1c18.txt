Title: ZAKONO UTVRĐIVANJU ČINJENICA O STATUSU NOVOROĐENE DECE ZA KOJU SE
SUMNJA DA SU NESTALA IZ PORODILIŠTA U REPUBLICI SRBIJI
URL: https://www.paragraf.rs/propisi/zakon-o-utvrdjivanju-cinjenica-o-statusu-nestalih-beba-iz-porodilista.html
Extracted: 2025-07-06T23:20:30.268740
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O UTVRĐIVANJU ČINJENICA O STATUSU NOVOROĐENE DECE ZA KOJU SE
SUMNJA DA SU NESTALA IZ PORODILIŠTA U REPUBLICI SRBIJI
("Sl. glasnik RS", br. 18/2020)
I UVODNE ODREDBE
Predmet Zakona
Član 1
Ovim zakonom uređuje se postupak u kome se utvrđuju činjenice o statusu
novorođene dece za koju se sumnja da su nestala iz porodilišta ili zdravstvenih ustanova
(u daljem tekstu: porodilišta) u Republici Srbiji i postupak u kome se dosuđuje pravična
novčana naknada nematerijalne štete.
Cilj Zakona
Član 2
Cilj ovog zakona je utvrđivanje činjenica pogodnih da se utvrdi istina
o statusu novorođene dece za koju se sumnja da su nestala iz porodilišta u Republici Srbiji,
na osnovu dokaza koji se izvedu i podataka koji se prikupe u sudskom postupku od državnih
i drugih organa, roditelja i drugih lica.
Cilj ovog zakona je i izvršenje obaveze Republike Srbije iz presude Evropskog
suda za ljudska prava u predmetu Jovanović protiv Srbije (broj predstavke 21794/09).
Sve odredbe ovog zakona tumače se u cilju utvrđivanja istine o sudbini
i statusu novorođene dece za koju se sumnja da su nestala iz porodilišta u Republici Srbiji.
II ORGANI NADLEŽNI ZA SPROVOĐENJE ZAKONA
Prvostepeni sud
Član 3
Postupak u kome se utvrđuju činjenice o statusu novorođene dece za koju
se sumnja da su nestala iz porodilišta u Republici Srbiji (u daljem tekstu: postupak) u prvom
stepenu vodi:
1) Viši sud u Beogradu, za područje Apelacionog suda u Beogradu;
2) Viši sud u Kragujevcu, za područje Apelacionog suda u Kragujevcu;
3) Viši sud u Nišu, za područje Apelacionog suda u Nišu;
4) Viši sud u Novom Sadu, za područje Apelacionog suda u Novom Sadu.
Mesna nadležnost višeg suda određuje se prema mestu u kojem se nalazi ili
se nalazilo porodilište ili prema prebivalištu ili boravištu predlagača.
Sastav prvostepenog suda
Član 4
U prvom stepenu postupak vodi i odluke donosi sudija pojedinac.
Specijalizacija sudija
Član 5
Sudije koje postupaju u prvom i drugom stepenu u postupcima propisanim
ovim zakonom, dužni su da pohađaju posebnu obuku za primenu ovog zakona, koju sprovodi Pravosudna
akademija.
Program obuke iz stava 1. ovog člana donosi Pravosudna akademija.
Ministarstvo nadležno za unutrašnje poslove
Član 6
Istražne radnje u postupku, na zahtev suda, sprovode posebno obučeni policijski
službenici kriminalističke policije.
Policijski službenici postupaju u skladu sa zakonom kojim se uređuju ovlašćenja
policijskih službenika.
III NAČELA POSTUPKA
Načelo dispozicije
Član 7
Postupak se pokreće predlogom predlagača.
Istražno načelo
Član 8
Sud je dužan da utvrđuje i činjenice koje nisu iznete u postupku i da odredi
izvođenje dokaza koji nisu predloženi.
Sud može da zahteva pismene dokaze i podatke od državnih i drugih organa
i fizičkih i pravnih lica, koji su dužni da ih proslede sudu u roku od 30 dana od dana prijema
zahteva suda.
Sud kažnjava novčanom kaznom od 30.000 do 450.000 dinara fizičko lice ili
odgovorno lice u pravnom licu, odnosno novčanom kaznom od 90.000 do 3.000.000 dinara pravno
lice, ako pismeni dokaz ili podatak ne bude prosleđen sudu u propisanom roku.
Načelo hitnosti
Član 9
Sud je dužan da vodi postupak bez odlaganja.
Pri određivanju rokova i zakazivanju ročišta sud vodi računa o tome da
je postupak hitan.
Načelo poverljivosti
Član 10
Po pravilu, javnost je isključena u postupku.
Na zahtev predlagača, sud može odlučiti da postupak u celini ili delimično
bude otvoren za javnost.
Sud, predlagač i svi koji učestvuju u postupku dužni su da čuvaju tajnost
podataka za koje su saznali u toku postupka koji nije bio otvoren za javnost.
U postupku se primenjuju propisi koji uređuju zaštitu podataka o ličnosti
i tajnost podataka, ako ovim zakonom nije drukčije određeno.
Načelo saslušanja predlagača i svih koji
učestvuju u postupku
Član 11
Sud je dužan da predlagaču i svima koji učestvuju u postupku pruži mogućnost
da se izjasne o tvrdnjama i drugim procesnim radnjama i predlozima predlagača i svih koji
učestvuju u postupku.
IV POSTUPAK
1. Opšte odredbe
Predlagač i ostali koji učestvuju u postupku
Član 12
Učesnik u postupku je predlagač.
Državni i drugi organi, organizacije i ustanove (ministarstva, zdravstvene
ustanove, centri za socijalni rad i dr.) učestvuju u postupku, ali nemaju svojstvo učesnika
u postupku u smislu zakona kojim se uređuje vanparnični postupak.
Oslobađanje od plaćanja sudske takse i besplatna pravna
pomoć
Član 13
Predlagač je oslobođen od plaćanja sudske takse.
Sud može predlagaču, na njegov zahtev, postaviti punomoćnika iz reda advokata,
na teret sredstava suda.
Pravila postupka
Član 14
Sud odlučuje o predlogu u jednostranačkom postupku, po pravilima zakona
kojim se uređuje vanparnični postupak, ako ovim zakonom nije drukčije određeno.
2. Pokretanje postupka
Predlagač
Član 15
Postupak se pokreće tako što predlagač podnosi sudu predlog za utvrđivanje
činjenica o statusu novorođenog deteta za koje se sumnja da je nestalo iz porodilišta u Republici
Srbiji (u daljem tekstu: predlog).
Predlog može da podnese roditelj novorođenog deteta, ako se do dana stupanja
na snagu ovog zakona obraćao državnim organima ili porodilištu u vezi sa statusom novorođenog
deteta za koje se sumnja da je nestalo iz porodilišta u Republici Srbiji.
Ako nijedan roditelj nije živ, postupak mogu da pokrenu brat, sestra, deda
ili baba nestalog novorođenog deteta, bez obzira na to da li su se obraćali državnim organima
ili porodilištu u vezi sa statusom novorođenog deteta.
Predlog može da podnese i lice koje sumnja u svoje poreklo, bez obzira
na to da li se obraćalo državnim organima u vezi sa svojim porodičnim statusom.
Predlog u ime lica iz st. 2-4. ovog člana može da podnese i Zaštitnik građana.
Sadržina predloga
Član 16
Predlog sadrži: ime i prezime, prebivalište ili boravište predlagača, porodičnu
vezu sa nestalim novorođenim detetom, podatke o vremenu rođenja deteta, naziv i adresu porodilišta
u kome je dete rođeno, načinu na koji je saopštena smrt deteta (potvrda o smrti, prijava
rođenja i sl.) i drugim navodima značajnim za postupak.
Predlog sadrži zahtev da se utvrdi status nestalog novorođenog deteta,
a može da sadrži i zahtev za pravičnu novčanu naknadu nematerijalne štete zbog povrede prava
na porodični život.
Predlagač je dužan da uz predlog priloži ili u predlogu predloži dokaze
kojima potkrepljuje činjenice koje je izneo u predlogu.
Rok za podnošenje predloga
Član 17
Predlog se može podneti sudu u roku od šest meseci od dana stupanja na
snagu ovog zakona.
3. Tok postupka
Dokazna sredstva
Član 18
Sud može da odredi da se izvedu sva dokazna sredstva koja su predviđena
zakonom kojim se uređuje parnični postupak.
Samo javne isprave kojima se dokazuje smrt nisu dovoljan dokaz da je nestalo
dete umrlo.
DNK analiza
Član 19
U cilju utvrđivanja činjenica o statusu nestalog novorođenog deteta, sud
može odrediti sprovođenje forenzičko-genetičke analize bioloških uzoraka humanog porekla
(u daljem tekstu: DNK analiza).
Za potrebe DNK analize sud može odrediti uzimanje bioloških uzoraka od
predlagača i drugih lica koja se mogu dovesti u vezu sa nestalim novorođenim detetom, kao
i sa leševa.
Predlagač može odbiti uzimanje bioloških uzoraka za potrebe DNK analize
samo ako bi zbog toga nastupila šteta po njegovo zdravlje.
U slučaju da predlagač neopravdano odbije uzimanje bioloških uzoraka za
potrebe DNK analize, smatraće se da je povukao predlog.
Uzimanje bioloških uzoraka za potrebe DNK analize od drugih lica može se
sprovesti samo uz njihovu pismenu saglasnost.
Sud može pismenim putem, od organa koji vodi nacionalni DNK registar, zahtevati
pretraživanje tog registra radi upoređivanja DNK profila dobijenog DNK analizom sa podacima
koji se već nalaze u registru.
Podaci dobijeni DNK analizom koja se sprovodi u skladu sa ovim zakonom,
mogu se koristiti samo u svrhu utvrđivanja činjenica o statusu nestalog novorođenog deteta.
Svedoci i veštaci
Član 20
Svedok i veštak ne mogu da uskrate svedočenje, odnosno veštačenje, niti
odgovor na pojedina pitanja.
Ako svedok koji je uredno pozvan ne dođe, a izostanak ne opravda ili se
bez odobrenja ili opravdanog razloga udalji sa mesta gde treba da bude saslušan, sud odmah
naređuje da se on prinudno dovede i da snosi troškove dovođenja i kažnjava ga novčanom kaznom
od 30.000 do 450.000 dinara. Ako svedok dođe i, pošto je upozoren na posledice, uskrati svedočenje
ili odgovor na pojedino pitanje, sud ga odmah kažnjava novčanom kaznom od 30.000 do 450.000
dinara, a ako i posle toga uskrati svedočenje ili odgovor na pojedino pitanje sud ga ponovo
novčano kažnjava.
Sud kažnjava novčanom kaznom od 30.000 do 450.000 dinara veštaka - fizičko
lice ili odgovorno lice u pravnom licu koje obavlja veštačenje, odnosno od 90.000 do 3.000.000
dinara pravno lice koje obavlja veštačenje ako veštak ne dođe iako je uredno pozvan, a izostanak
ne opravda ili ako u ostavljenom roku ne podnese nalaz i mišljenje ili odbije da vrši veštačenje.
Ročišta
Član 21
Sud zakazuje ročište na zahtev predlagača.
Ako zahtev predlagača izostane, sud zakazuje ročište kada je to potrebno
radi utvrđivanja bitnih činjenica ili izvođenja dokaza ili kada smatra da je održavanje ročišta
potrebno iz drugih opravdanih razloga.
Podnošenje krivične prijave
Član 22
Ako u toku postupka sud dođe do saznanja o postojanju osnova sumnje da
je izvršeno krivično delo za koje se goni po službenoj dužnosti, dužan je da odmah podnese
krivičnu prijavu nadležnom javnom tužiocu.
4. Odlučivanje suda
Rešenje
Član 23
O osnovanosti predloga sud odlučuje rešenjem.
Rešenjem o usvajanju predloga određuje se status nestalog novorođenog deteta
tako što se utvrđuju činjenice o njegovoj smrti i mestu gde se telo deteta nalazi ili, ako
ne može da se utvrdi da je dete mrtvo, utvrđuju se činjenice koje objašnjavaju šta se sa
nestalim novorođenim detetom dogodilo i mesto gde se ono nalazi.
Ako ne mogu da se utvrde činjenice koje objašnjavaju šta se sa nestalim
novorođenim detetom dogodilo, sud rešenjem konstatuje da ne može da se utvrdi status nestalog
novorođenog deteta.
Pravnosnažno rešenje kojim je sud konstatovao da ne može da se utvrdi status
nestalog novorođenog deteta ne sprečava predlagača da ponovo pokrene postupak o istoj stvari
ako je saznao nove činjenice ili našao ili stekao mogućnost da upotrebi nove dokaze na osnovu
kojih je moglo da bude doneto rešenje iz stava 2. ovog člana da su te činjenice ili dokazi
bili upotrebljeni u ranijem postupku.
Sud je dužan da utvrdi koji organ, organizacija ili ustanova je odgovorna
za nestanak novorođenog deteta.
Pravična novčana naknada
Član 24
Rešenjem kojim usvaja predlog sud dosuđuje predlagaču pravičnu novčanu
naknadu nematerijalne štete zbog povrede prava na porodični život.
Pravična novčana naknada dosuđuje se i ako je sud doneo rešenje kojim konstatuje
da ne može da se utvrdi status nestalog novorođenog deteta.
Pravična novčana naknada može da se dosudi samo ako je zahtevana u predlogu.
Visina pravične naknade
Član 25
Visinu pravične novčane naknade nematerijalne štete sud određuje po slobodnoj
oceni, ceneći sve okolnosti slučaja, a pre svega intenzitet pretrpljenih duševnih bolova
i straha i druga merila određena zakonom kojim se uređuju obligacioni odnosi.
Pravična novčana naknada ne može da se dosudi u iznosu većem od 10.000
evra u dinarskoj protivvrednosti po zvaničnom srednjem kursu Narodne banke Srbije na dan
donošenja rešenja suda.
Pravična novčana naknada isplaćuje se iz budžeta Republike Srbije.
Dosuđivanje pravične novčane naknade ne utiče na pravo predlagača na naknadu
materijalne štete.
5. Postupak po žalbi
Žalba
Član 26
Protiv rešenja višeg suda predlagač može podneti žalbu nadležnom apelacionom
sudu, preko višeg suda, u roku od 15 dana od dana dostavljanja rešenja.
Žalbom može da se pobija i samo visina dosuđene pravične novčane naknade.
Apelacioni sud odlučuje o žalbi u veću od troje sudija.
Odluka po žalbi
Član 27
Apelacioni sud rešenjem odlučuje o žalbi.
Protiv rešenja donetog o žalbi revizija nije dozvoljena.
Dejstvo pravnosnažnog rešenja u drugim postupcima
Član 28
U krivičnom ili drugom postupku, organ koji vodi postupak vezan je pravnosnažnim
rešenjem donetim u postupku propisanom ovim zakonom, kojim su utvrđene činjenice o smrti
deteta.
V KOMISIJA
Komisija za prikupljanje činjenica o statusu
novorođene dece za koju se sumnja da su nestala iz porodilišta u Republici Srbiji
Član 29
Vlada, u roku od 30 dana od dana početka primene ovog zakona, obrazuje
Komisiju za prikupljanje činjenica o statusu novorođene dece za koju se sumnja da su nestala
iz porodilišta u Republici Srbiji (u daljem tekstu: Komisija).
Zadatak Komisije je da prikuplja i obrađuje sve činjenice i podatke koji
se nalaze u posedu:
1) pravosudnih organa pred kojima su vođeni ili se još uvek vode pretkrivični
i krivični postupci pokrenuti po krivičnim prijavama roditelja ili drugih osoba, a koja sadrže
navode o oduzimanju i trgovini sa novorođenom decom;
2) organa unutrašnjih poslova koji su ili kroz primenu policijskih ovlašćenja
ili postupajući po nalozima pravosudnih organa zaduženih za vođenje pretkrivičnih i krivičnih
postupaka, ili na drugi način, došli u posed činjenica, podataka i saznanja koji se odnose
na oduzimanje i trgovinu novorođenom decom;
3) svih medicinskih ustanova koje su u svom radu ili na bilo koji drugi
način došle ili su mogle da dođu u kontakt sa trudnicama, novorođenom decom ili decom koja
su mrtvorođena, ili decom koja su ubrzo nakon porođaja preminula u medicinskim ustanovama;
4) matičnih službi jedinica lokalne samouprave u koje su upisivane činjenice
rođenja i smrti sve dece za koje postoji sumnja da su oduzeta i da se sa njima trgovalo;
5) svih javnokomunalnih preduzeća kojima je bilo ili još uvek jeste delegirano
javno ovlašćenje sahranjivanja pogrebnih ostataka mrtvorođene dece ili dece koja su preminula
ubrzo nakon porođaja u nekoj od medicinskih ustanova;
6) svih centara za socijalni rad koji bi u svom posedu mogli da imaju činjenice,
podatke i saznanja koja se odnose na oduzimanje i trgovinu novorođenom decom;
7) svih drugih državnih, pokrajinskih organa, kao i organa jedinica lokalne
samouprave, i svih javnih preduzeća i ustanova koje bi u svom posedu mogle da imaju činjenice,
podatke i saznanja koji se odnose na oduzimanje i trgovinu novorođenom decom.
Svi subjekti iz stava 2. ovog člana u obavezi su da Komisiji omoguće pristup
svim podacima kojima raspolažu i razgovor sa zaposlenima u vezi sa zadatkom Komisije.
Komisija može obrađivati podatke o ličnosti samo po dobijenoj saglasnosti
Poverenika za informacije od javnog značaja i zaštitu podataka o ličnosti, koji je dužan
da po zahtevu Komisije odluči u roku od pet dana od dana prijema zahteva.
Komisija ima 15 članova, od kojih šest članova Vlada imenuje iz reda predstavnika
ministarstava nadležnih za poslove: pravosuđa, unutrašnjih poslova, zdravlja, brige o porodici,
državne uprave, kao i Bezbednosno-informativne agencije, a devet članova iz reda predstavnika
registrovanih udruženja roditelja koja se bave pitanjima nestale novorođene dece, na usaglašeni
predlog tih udruženja.
Komisija odlučuje većinom glasova od ukupnog broja članova Komisije.
Komisija donosi poslovnik o svom radu.
Komisija bira predsednika iz reda članova koji su predstavnici registrovanih
udruženja roditelja koja se bave pitanjima nestale novorođene dece.
Komisija podnosi godišnji izveštaj o svom radu Vladi i nadležnom odboru
Narodne skupštine.
Stručne i administrativno-tehničke poslove za potrebe Komisije obavlja
Generalni sekretarijat Vlade.
VI ZAVRŠNA ODREDBA
Stupanje zakona na snagu i početak primene
Član 30
Ovaj zakon stupa na snagu osmog dana od dana objavljivanja u "Službenom
glasniku Republike Srbije", a primenjuje se istekom roka od tri meseca od dana stupanja
na snagu, izuzev odredaba čl. 3, 5, 15, 16. i 17. ovog zakona koje se primenjuju od dana
stupanja na snagu ovog zakona.