Title: ODLUKAO BLIŽIM USLOVIMA I NAČINU VRŠENJA KONTROLE MENJAČKOG POSLOVANJA
URL: https://www.paragraf.rs/propisi/odluka-o-blizim-uslovima-i-nacinu-vrsenja-kontrole-menjackog-poslovanja.html
Extracted: 2025-07-06T23:08:15.329064
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ODLUKA
O BLIŽIM USLOVIMA I NAČINU VRŠENJA KONTROLE MENJAČKOG POSLOVANJA
("Sl. glasnik RS", br. 41/2025)
Osnovne odredbe
1. Ovom odlukom propisuju se bliži uslovi i način vršenja kontrole menjačkog poslovanja:
1) rezidenta - privrednog subjekta koji se bavi pružanjem poštanskih usluga i koji menjačke poslove obavlja na osnovu posebnog zakona kojim se uređuje njegova delatnost (u daljem tekstu: javni poštanski operator);
2) rezidenta - pravnog lica i rezidenta - preduzetnika kojima je, u skladu sa Zakonom o deviznom poslovanju (u daljem tekstu: Zakon), izdato ovlašćenje za obavljanje menjačkih poslova (u daljem tekstu: ovlašćeni menjači).
Ovom odlukom uređuju se i mere i novčane kazne koje Narodna banka Srbije može izreći u postupku kontrole menjačkog poslovanja.
Odredbe ove odluke shodno se primenjuju i na proveru fizičkih lica, odnosno pravnih lica ili preduzetnika koji nisu lica iz stava 1. ove tačke a za koja postoji sumnja da neovlašćeno obavljaju menjačke poslove, a koju Narodna banka Srbije vrši u skladu s članom 46d Zakona.
Kontrola menjačkog poslovanja banaka vrši se u skladu sa zakonom kojim se uređuju banke i propisom kojim se uređuju bliži uslovi i način vršenja kontrole banaka i posebne revizije banke.
2. Predmet kontrole iz tačke 1. stav 1. ove odluke (u daljem tekstu: kontrola) jeste provera i utvrđivanje zakonitosti i pravilnosti obavljanja menjačkih poslova u skladu sa Zakonom, propisom Narodne banke Srbije kojim se uređuju uslovi i način obavljanja menjačkih poslova, propisima kojima se uređuje sprečavanje pranja novca i finansiranja terorizma i ograničavanje raspolaganja imovinom u cilju sprečavanja terorizma i širenja oružja za masovno uništenje (u daljem tekstu: propisi kojima se uređuje sprečavanje pranja novca i finansiranja terorizma) i drugim propisima čiju primenu kod subjekata kontrole iz tačke 1. stav 1. ove odluke (u daljem tekstu: subjekti kontrole) nadzire Narodna banka Srbije, kao i ugovorom o obavljanju menjačkih poslova koji je subjekt kontrole zaključio s bankom, odnosno bankama.
3. Pojmovi menjačko mesto, blagajničko mesto, softver i radni dan menjača, u smislu ove odluke, imaju značenje utvrđeno propisom Narodne banke Srbije kojim se uređuju uslovi i način obavljanja menjačkih poslova.
Radni dan, u smislu ove odluke, jeste svaki dan osim subote, nedelje i dana državnog i verskog praznika koji je proglašen neradnim danom u Republici Srbiji.
Uslovi i način vršenja kontrole
4. Narodna banka Srbije kontrolu vrši na sledeće načine:
1) posredno - prikupljanjem, praćenjem, proveravanjem i analizom izveštaja i druge dokumentacije koju joj subjekt kontrole dostavlja na osnovu Zakona i propisa Narodne banke Srbije, odnosno na njen zahtev, kao i druge dokumentacije, odnosno podataka kojima Narodna banka Srbije raspolaže;
2) neposredno - kontrolom obavljanja menjačkih poslova na menjačkom mestu i na blagajničkom mestu, kao i na drugom mestu koje je u vezi sa obavljanjem menjačkih poslova, odnosno u svim prostorijama subjekta kontrole i u prostorijama lica koja su sa subjektom kontrole povezana imovinskim, upravljačkim ili poslovnim odnosima - uvidom u poslovne knjige, ugovore i drugu dokumentaciju koja se odnosi na menjačko poslovanje subjekta kontrole, odnosno poslovanje tog lica.
Dostavljanjem subjektu kontrole rešenja, zapisnika i drugih akata, kao i obaveštenja, zahteva i drugih pismena Narodne banke Srbije, koji su u vezi s kontrolom - smatra se da su oni dostavljeni i odgovornom licu u subjektu kontrole i ne može se dokazivati suprotno.
Narodna banka Srbije u vršenju kontrole sarađuje s Poreskom upravom, carinskim organom, policijom, odnosno drugim nadležnim organima. Ova saradnja naročito podrazumeva međusobnu razmenu podataka, nalaza i informacija potrebnih za vršenje kontrole.
Posredna kontrola
5. Proveru zakonitosti i pravilnosti obavljanja menjačkih poslova Narodna banka Srbije vrši kontinuirano na osnovu izveštaja i dokumentacije koju subjekt kontrole dostavlja u skladu s propisima iz tačke 2. ove odluke, odnosno na njen zahtev, kao i druge dokumentacije, odnosno podataka kojima Narodna banka Srbije raspolaže.
6. Narodna banka Srbije sačinjava zapisnik o izvršenoj posrednoj kontroli ako tom kontrolom utvrdi da je subjekt kontrole učinio nepravilnosti u obavljanju menjačkih poslova.
Na postupak nakon sačinjavanja zapisnika o izvršenoj posrednoj kontroli shodno se primenjuju odredbe ove odluke koje se odnose na postupak neposredne kontrole.
Neposredna kontrola
7. Neposrednu kontrolu vrše zaposleni u Narodnoj banci Srbije ili druga angažovana lica koje rešenjem za to odredi guverner ili lice koje on ovlasti (u daljem tekstu: ovlašćena lica).
U rešenju iz stava 1. ove tačke navode se naročito: naziv subjekta kontrole, predmet kontrole i datum početka kontrole.
U toku neposredne kontrole rešenje iz stava 1. ove tačke može se dopuniti, odnosno izmeniti.
Donošenjem rešenja iz stava 1. ove tačke pokrenut je postupak neposredne kontrole subjekta kontrole. Ovo rešenje uručuje se zastupniku, odnosno drugom ovlašćenom licu subjekta kontrole ili drugom angažovanom licu subjekta kontrole koje se zatekne u njegovim poslovnim prostorijama po dolasku u te prostorije.
Pri vršenju neposredne kontrole ovlašćena lica su dužna da kod sebe, pored rešenja iz stava 1. ove tačke, imaju i službenu legitimaciju koja služi za njihovu identifikaciju i dokazivanje svojstva lica ovlašćenih za vršenje te kontrole.
Narodna banka Srbije može angažovati druga lica koja će prisustvovati neposrednoj kontroli radi pružanja odgovarajuće stručne podrške ovlašćenim licima pri vršenju te kontrole.
8. Subjekt kontrole dužan je da ovlašćenom licu omogući nesmetano vršenje kontrole i da s njim sarađuje.
Subjekt kontrole dužan je da ovlašćenom licu, radi vršenja neposredne kontrole, omogući pristup menjačkom mestu i blagajničkom mestu, kao i svim drugim mestima koja su u vezi sa obavljanjem menjačkih poslova, da mu stavi na uvid poslovne knjige, dokumentaciju i podatke koje to lice zahteva - u pismenoj ili elektronskoj formi, kao i da mu omogući nesmetan i potpun pristup opremi, video-snimcima s menjačkog mesta za najmanje 30 poslednjih dana u kojima je ovlašćeni menjač obavljao menjačke poslove, bazama podataka, računarskim programima i softveru, odnosno drugim resursima informacionog sistema koje koristi.
Ako su dokumentacija i podaci iz stava 2. ove tačke sačinjeni na jeziku koji nije srpski, Narodna banka Srbije može od subjekta kontrole zahtevati da o svom trošku obezbedi prevod te dokumentacije i podataka na srpski jezik, koji je overio sudski tumač.
Zastupnici, odnosno odgovorna i ovlašćena lica subjekta kontrole obavezni su da ovlašćenom licu, na njegov zahtev, daju i pismene odgovore na pitanja koja im se postave, u roku koji je utvrđen u tom zahtevu, kao i da, po potrebi, pruže dokaze u vezi s tim odgovorima.
9. U vršenju neposredne kontrole ovlašćeno lice može da preduzima sledeće radnje:
1) da pristupa menjačkom mestu i blagajničkom mestu, kao i drugim mestima koja su u vezi sa obavljanjem menjačkih poslova, odnosno drugim prostorijama menjača;
2) da zahteva da se obezbede kopije dokumenata koji su u vezi s predmetom kontrole i/ili tehnička podrška prilikom pristupa poslovnim knjigama u elektronskom obliku;
3) da pregleda poslovna mesta, odnosno poslovne prostorije, predmete, uređaje i opremu u vezi s predmetom kontrole;
4) da utvrdi identitet lica koja rade na poslovima koji su predmet kontrole, identitet odgovornih lica menjača, kao i drugih lica koja su zatečena na blagajničkom mestu;
5) da neposredno komunicira sa odgovornim licima i radnicima koji neposredno obavljaju menjačke poslove radi dobijanja informacija i objašnjenja koji se odnose na predmet kontrole;
6) da zatraži suzdržavanje od svakog postupanja koje je u suprotnosti sa odredbama Zakona i drugog propisa.
10. Narodna banka Srbije, odnosno ovlašćeno lice može u toku neposredne kontrole od subjekta kontrole privremeno oduzeti devize, efektivni strani novac, čekove, hartije od vrednosti, dinare, elektronski novac, digitalnu imovinu, platne kartice, predmete, poslovne knjige, evidencije, isprave ili drugu dokumentaciju - ako postoji osnovana sumnja da su upotrebljeni ili bili namenjeni za izvršenje krivičnog dela, prekršaja ili druge kažnjive radnje ili da su stečeni ili nastali izvršenjem krivičnog dela, prekršaja ili druge kažnjive radnje.
Ako se poslovne knjige, evidencije, isprave ili druga dokumentacija iz stava 1. ove tačke nalaze na trajnom nosaču podatka ili na drugim sredstvima za automatsku obradu podataka, Narodna banka Srbije može privremeno oduzeti i taj nosač, odnosno ta sredstva.
Ovlašćeno lice izdaje potvrdu o privremeno oduzetim sredstvima i predmetima iz st. 1. i 2. ove tačke.
Privremeno oduzimanje deviza i dinara iz stava 1. ove tačke koji se nalaze na novčanim računima subjekta kontrole vrši se na osnovu rešenja Narodne banke Srbije kojim se nalaže blokada tih sredstava i njihov prenos na račun Narodne banke Srbije.
Ovlašćeno lice dužno je da odmah, a najkasnije u roku od dva radna dana od dana oduzimanja sredstava i predmeta iz st. 1. i 2. ove tačke:
1) deponuje efektivni strani novac, čekove i hartije od vrednosti - na račun Narodne banke Srbije ili u ostavu kod Narodne banke Srbije;
2) deponuje gotovinu u dinarima - na račun Narodne banke Srbije;
3) položi platne kartice, predmete, isprave i dokumentaciju, trajne nosače podataka i sredstva za automatsku obradu podataka - u ostavu kod Narodne banke Srbije ili na drugo odgovarajuće mesto.
Privremeno oduzimanje elektronskog novca iz stava 1. ove tačke vrši se na osnovu rešenja Narodne banke Srbije kojim se instituciji elektronskog novca nalaže da blokira račun na kome se nalazi elektronski novac iz stava 1. ove tačke i izvrši prinudni otkup tog novca, nakon čega institucija elektronskog novca uplaćuje novčana sredstva na račun Narodne banke Srbije.
Privremeno oduzimanje digitalne imovine iz stava 1. ove tačke vrši se na osnovu rešenja Narodne banke Srbije kojim se ova imovina prenosi na adresu digitalne imovine pod kontrolom Narodne banke Srbije ili se pružaocu usluga povezanih sa digitalnom imovinom nalaže da virtuelne valute prenese na nalog Narodne banke Srbije otvoren kod pružaoca usluga povezanih sa digitalnom imovinom.
Po privremenom oduzimanju sredstava i predmeta iz st. 1. i 2. ove tačke, Narodna banka Srbije pokrenuće odgovarajući postupak pred nadležnim organom.
Onemogućavanje kontrole
11. Smatra se da je subjekt kontrole onemogućio Narodnoj banci Srbije da izvrši kontrolu u smislu ove odluke ako ne postupi u skladu s tač. 8. i 9. ove odluke, a naročito ako onemogući ovlašćenom licu uvid u poslovne knjige i drugu dokumentaciju ili onemogući pregled predmeta, prostorija ili drugih objekata ili ne dozvoli privremeno oduzimanje deviza, efektivnog stranog novca, čekova i gotovine u dinarima, elektronskog novca, digitalne imovine, platnih kartica, predmeta, isprava ili dokumentacije iz tačke 10. st. 1. i 2. ove odluke.
U slučaju iz stava 1. ove tačke, ovlašćeno lice sačinjava zapisnik o onemogućavanju kontrole.
12. Ako ovlašćeni menjač onemogući vršenje kontrole u smislu tačke 11. stav 1. ove odluke - Narodna banka Srbije, na osnovu zapisnika iz stava 2. te tačke, može doneti rešenje iz člana 39v stav 2. tačka 4) Zakona, o oduzimanju ovlašćenja za obavljanje menjačkih poslova na kontrolisanom menjačkom mestu ili svim menjačkim mestima.
Ako u postupku kontrole menjačkog poslovanja ovlašćenog menjača ne donese rešenje iz stava 1. ove tačke, odnosno ako ne oduzme ovlašćenje za obavljanje menjačkih poslova (u daljem tekstu: ovlašćenje) u skladu s tim stavom - Narodna banka Srbije može doneti rešenje iz člana 39b stav 3. Zakona, kojim se ovlašćenom menjaču izriče mera privremenog oduzimanja ovlašćenja za obavljanje menjačkih poslova na kontrolisanom menjačkom mestu ili na svim menjačkim mestima u periodu do 30 radnih dana.
13. Na obaveze ovlašćenog menjača u slučaju oduzimanja ovlašćenja iz tačke 12. ove odluke shodno se primenjuju odredbe tačke 26. ove odluke.
Zapisnik o kontroli i drugi akti
14. Ovlašćeno lice dužno je da o izvršenoj neposrednoj kontroli sačini zapisnik (u daljem tekstu: zapisnik o kontroli).
Zapisnik o kontroli sadrži naročito: datum sačinjavanja tog zapisnika, predmet kontrole i značajne podatke koji se odnose na taj predmet, nalaz o utvrđenom činjeničnom stanju i potpis lica koje je sačinilo zapisnik o kontroli.
Narodna banka Srbije subjektu kontrole dostavlja zapisnik o kontroli, na koji on može dati primedbe u roku od pet radnih dana od dana prijema tog zapisnika.
Subjekt kontrole dostavlja primedbe na zapisnik o kontroli, s dokazima, koje je potpisalo ovlašćeno lice tog subjekta.
Ako su zapisnikom o kontroli konstatovane nepravilnosti u obavljanju menjačkih poslova koje mogu uticati na poslovanje banke s kojom ovlašćeni menjač ima zaključen ugovor o obavljanju menjačkih poslova i na njihov ugovorni odnos, a naročito ako su te nepravilnosti u vezi sa sprečavanjem pranja novca i finansiranja terorizma, uplatom gotovine na račun kod banke, prodajom efektive banci i sl. - Narodna banka Srbije dostavlja banci obaveštenje o tim nepravilnostima.
Na postupanje banke i njenih zaposlenih u vezi sa obaveštenjem iz stava 5. ove tačke shodno se primenjuju odredbe tačke 28. ove odluke.
15. Ako proverom primedaba iz tačke 14. stav 4. ove odluke utvrdi da je činjenično stanje bitno različito od onog koje je navedeno u zapisniku o kontroli iz tog stava, Narodna banka Srbije sačinjava dopunu tog zapisnika (u daljem tekstu: dopuna zapisnika), koja se dostavlja subjektu kontrole u roku od pet radnih dana od dana prijema tih primedaba.
Narodna banka Srbije može i neposredno kod subjekta kontrole proveriti navode iznete u primedbama iz ove tačke.
16. Narodna banka Srbije neće razmatrati primedbe subjekta kontrole na zapisnik o kontroli koje se odnose na promenu činjeničnog stanja nastalu nakon perioda za koji je izvršena kontrola (presečni datum), ali ih može uzeti u obzir pri izricanju propisanih mera i novčanih kazni.
Ako dostavljene primedbe na zapisnik o kontroli nisu osnovane, ako se njima bitno ne menja kontrolom utvrđeno činjenično stanje, odnosno ako one ne utiču na promenu nalaza utvrđenih nepravilnosti - Narodna banka Srbije o tome sačinjava službenu belešku i dostavlja je subjektu kontrole u roku od pet radnih dana od dana prijema tih primedaba.
17. Narodna banka Srbije u bilo kom trenutku može da izvrši ispravku zapisnika o kontroli i ukloni tehničke greške i druge očigledne netačnosti. Ispravka zapisnika o kontroli dostavlja se subjektu kontrole.
18. Narodna banka Srbije donosi rešenje o obustavi postupka kontrole u sledećim slučajevima:
1) ako zapisnikom o kontroli nisu utvrđene nepravilnosti;
2) ako subjekt kontrole u propisanom roku svojim primedbama osnovano ospori sve nalaze iz zapisnika o kontroli.
Narodna banka Srbije može doneti rešenje o obustavi postupka kontrole i ako su zapisnikom o kontroli utvrđene manje značajne nepravilnosti, odnosno ako je subjekt kontrole u propisanom roku svojim primedbama osnovano osporio deo nalaza iz zapisnika o kontroli tako da su preostale manje značajne nepravilnosti, za koje nije izrečena pismena opomena iz člana 39b stav 1. Zakona.
Rešenje iz ove tačke dostavlja se subjektu kontrole.
Mere i novčane kazne koje se izriču u postupku kontrole
19. Ako je zapisnikom o kontroli utvrđeno da ovlašćeni menjač nije postupio u skladu sa odredbama Zakona i/ili propisa iz tačke 2. ove odluke - Narodna banka Srbije može doneti rešenje kojim se ovlašćenom menjaču izriče jedna od sledećih mera:
1) pismena opomena iz člana 39b stav 1. Zakona, koja se izriče za manje značajne nepravilnosti, odnosno nepravilnosti koje ne utiču bitno i neposredno na poslovanje ovlašćenog menjača i ne predstavljaju rizik u njegovom poslovanju;
2) nalog iz člana 39b stav 2. Zakona da svoje poslovanje uskladi sa odredbama Zakona i/ili propisa iz tačke 2. ove odluke, koji se izriče za nepravilnosti koje bitno i neposredno utiču na poslovanje ovlašćenog menjača i koje bi mogle predstavljati rizik u njegovom poslovanju ako se ne otklone;
3) privremeno oduzimanje ovlašćenja za obavljanje menjačkih poslova na kontrolisanom menjačkom mestu ili na svim menjačkim mestima, u periodu do 30 radnih dana, iz člana 39b stav 3. Zakona (koje se izriče za nepravilnosti koje bitno i neposredno utiču ili bi mogle tako uticati na poslovanje ovlašćenog menjača i koje predstavljaju značajan rizik u njegovom poslovanju, ili u slučajevima iz člana 39v stav 2. Zakona u kojima ovlašćenje nije oduzeto u skladu s tim članom) - u kom slučaju se na obaveze ovlašćenog menjača shodno primenjuju odredbe tačke 26. ove odluke.
Rešenjem iz stava 1. ove tačke ovlašćenom menjaču se nalaže da, ako to nije već učinio, otkloni utvrđenu nepravilnost, odnosno uskladi svoje poslovanje sa odredbama Zakona i/ili propisa iz tačke 2. ove odluke i određuje se rok u kome je dužan da postupi po takvom nalogu Narodne banke Srbije, kao i rok u kome je dužan da Narodnoj banci Srbije dostavi izveštaj o otklonjenim nepravilnostima, sa odgovarajućim dokazima, a koji ne može biti duži od tri radna dana od dana isteka roka za otklanjanje utvrđene nepravilnosti.
Ovlašćeni menjač dužan je da postupi po rešenju iz stava 1. ove tačke, na način i u rokovima utvrđenim tim rešenjem.
Narodna banka Srbije proverava izvršenje naloga iz stava 2. ove tačke uvidom u dostavljeni izveštaj i dokaze iz tog stava.
Radi provere da li je ovlašćeni menjač postupio po nalogu iz stava 2. ove tačke, Narodna banka Srbije može izvršiti neposrednu kontrolu menjačkog poslovanja ovog ovlašćenog menjača.
Narodna banka Srbije može rešenjem iz stava 1. ove tačke izreći i novčanu kaznu ovlašćenom menjaču i odgovornom licu u ovlašćenom menjaču - pravnom licu, kao i licima iz člana 39b stav 9. Zakona, te odrediti način i rok za plaćanje te kazne i rok za dostavljanje dokaza o tom plaćanju, koji ne može biti duži od tri dana od dana isteka roka određenog za to plaćanje.
Mere i novčane kazne iz ove tačke izriču se u skladu s kriterijumima iz člana 39b stav 8. Zakona.
Rešenje kojim se izriče novčana kazna, nakon dostavljanja ovlašćenom menjaču, odnosno odgovornom licu u ovlašćenom menjaču - pravnom licu, odnosno licima iz člana 39b stav 9. Zakona - predstavlja izvršnu ispravu.
Lica iz stava 8. ove tačke dužna su da iznos izrečene novčane kazne iz tog stava uplate na tekući račun Narodne banke Srbije - najkasnije osam dana od dana dostavljanja rešenja kojim je ta kazna izrečena.
Izvršno rešenje o izricanju novčane kazne predstavlja osnov za prinudnu naplatu s računa ovlašćenog menjača, odnosno pravnog lica ili preduzetnika iz člana 39b stav 9. Zakona, u skladu sa zakonom kojim se uređuje prinudna naplata na novčanim sredstvima na računu.
20. Ako se u postupku provere izvršenja naloga iz tačke 19. stav 2. ove odluke utvrdi da su ti nalozi izvršeni na način i u roku koji su utvrđeni rešenjem iz tog stava - ovlašćeno lice o tome sačinjava službenu belešku.
Ako se proverom izvršenja naloga iz stava 1. ove tačke utvrdi da ti nalozi nisu izvršeni na način i u roku koji su utvrđeni rešenjem iz tog stava - Narodna banka Srbije može doneti rešenje o oduzimanju ovlašćenja iz tačke 21. stav 2. ove odluke.
21. Narodna banka Srbije donosi rešenje o oduzimanju ovlašćenja za obavljanje menjačkih poslova na kontrolisanom menjačkom mestu ili na svim menjačkim mestima ovlašćenom menjaču i u slučaju da u postupku kontrole utvrdi sledeće:
1) da je ovlašćeni menjač prestao da ispunjava uslove za obavljanje menjačkih poslova predviđene Zakonom i propisom Narodne banke Srbije;
2) da ovlašćeni menjač nije počeo s radom u roku od 30 dana od dana prijema ovlašćenja;
3) da je ovlašćenje izdato na osnovu neistinitih i netačnih podataka;
4) da ovlašćeni menjač bez opravdanog razloga ne obavlja menjačke poslove u trajanju dužem od pet radnih dana.
Narodna banka Srbije može doneti rešenje iz stava 1. ove tačke i kada utvrdi sledeće:
1) da je ovlašćeni menjač teže povredio odredbe Zakona i/ili propisa donetih na osnovu Zakona, a uzimajući u obzir okolnosti iz člana 39b stav 8. Zakona;
2) da ovlašćeni menjač nije postupio u skladu s nalogom Narodne banke Srbije iz tačke 19. stav 2. ove odluke;
3) da ovlašćeni menjač ne postupa u skladu s propisima kojima se uređuje sprečavanje pranja novca i finansiranja terorizma;
4) da je ovlašćeni menjač Narodnoj banci Srbije, odnosno ovlašćenom licu onemogućio obavljanje kontrole, odnosno uvid u poslovne knjige i drugu dokumentaciju ili pristup menjačkom mestu, odnosno pregled predmeta, prostorija ili drugih objekata koji su u vezi sa obavljanjem menjačkih poslova i/ili da nije dozvolio privremeno oduzimanje efektivnog stranog novca, čekova i drugih hartija od vrednosti, gotovine u dinarima, elektronskog novca, digitalne imovine, platnih kartica, predmeta, isprava i dokumentacije.
Narodna banka Srbije može rešenjem iz st. 1. i 2. ove tačke izreći i novčanu kaznu ovlašćenom menjaču, kao i odgovornom licu u ovlašćenom menjaču, u kom slučaju se shodno primenjuju odredbe tačke 19. st. 6. do 10. ove odluke.
Narodna banka Srbije donosi rešenje o oduzimanju ovlašćenja i ako joj ovlašćeni menjač u pismenoj formi podnese zahtev za prestanak obavljanja menjačkih poslova i dostavi dokaze da je postupio u skladu s propisom kojim se bliže uređuju uslovi i način obavljanja menjačkih poslova iz člana 39. stav 6. Zakona.
Narodna banka Srbije može rešenjem iz st. 1, 2. i 4. ove tačke naložiti ovlašćenom menjaču da preduzme određene radnje radi ispunjavanja obaveza u vezi sa oduzimanjem ovlašćenja, odnosno u vezi s prestankom obavljanja menjačkih poslova, pri čemu određuje i rokove za preduzimanje tih radnji i rok za dostavljanje Narodnoj banci Srbije izveštaja o preduzetim radnjama, sa odgovarajućim dokazima.
Narodna banka Srbije proverava izvršenje naloga iz rešenja iz stava 5. ove tačke uvidom u izveštaj sa dokazima iz tog stava.
Ako se proverom izvršenja naloga iz stava 5. ove tačke utvrdi da su ti nalozi izvršeni na način i u roku koji su utvrđeni rešenjem iz tog stava - ovlašćeno lice o tome sačinjava službenu belešku.
22. Ako utvrdi da ovlašćeni menjač nije postupio u skladu s nalogom iz rešenja iz tačke 21. stav 5. ove odluke, Narodna banka Srbije može posebnim rešenjem u skladu s članom 46g stav 1. Zakona izreći novčanu kaznu subjektu kontrole i odgovornom licu u njemu i odrediti način i rok za njeno plaćanje, kao i rok za dostavljanje dokaza o plaćenoj novčanoj kazni, koji ne može biti duži od tri dana od dana isteka roka određenog za to plaćanje.
Novčana kazna iz stava 1. ove tačke izriče se u skladu s kriterijumima iz člana 46g stav 6. Zakona.
Rešenje iz stava 1. ove tačke, nakon dostavljanja ovlašćenom menjaču i odgovornom licu u njemu, predstavlja izvršnu ispravu.
Lica iz stava 1. ove tačke dužna su da iznos novčane kazne iz tog stava uplate na tekući račun Narodne banke Srbije - najkasnije osam dana od dana dostavljanja rešenja iz tog stava.
Izvršno rešenje o izricanju novčane kazne predstavlja osnov za prinudnu naplatu s računa ovlašćenog menjača - pravnog lica, odnosno preduzetnika, u skladu sa zakonom kojim se uređuje prinudna naplata na novčanim sredstvima na računu.
Rešenjem iz stava 1. ove tačke Narodna banka Srbije nalaže ovlašćenom menjaču da postupi u skladu s nalogom iz rešenja iz tačke 21. stav 5. ove odluke.
Ako ovlašćeni menjač nije postupio u skladu s nalogom iz rešenja iz tačke 21. stav 5. ove odluke, Narodna banka Srbije može ponovo doneti rešenje iz stava 1. ove tačke.
23. Primerak rešenja iz tačke 19. stav 2. ove odluke kojim se ovlašćenom menjaču nalaže da otkloni nepravilnosti u obavljanju menjačkih poslova koje mogu uticati na poslovanje banke s kojom ima zaključen ugovor o obavljanju menjačkih poslova i na njihov ugovorni odnos, kao i primerak rešenja o oduzimanju ovlašćenja iz tačke 19. stav 1. odredba pod 3), tačke 20. stav 2. i tačke 21. ove odluke - dostavlja se istovremeno i banci, odnosno bankama s kojima ovlašćeni menjač ima zaključen ugovor.
Na postupanje banke i njenih zaposlenih u vezi s rešenjima iz stava 1. ove tačke shodno se primenjuju odredbe tačke 28. ove odluke.
24. Ako je zapisnikom o kontroli utvrđeno postojanje nepravilnosti u primeni Zakona o sprečavanju pranja novca i finansiranja terorizma i propisa donetih na osnovu tog zakona, Narodna banka Srbije preduzima i mere iz člana 104. tog zakona, u skladu s kriterijumima iz člana 104a tog zakona, a može preduzeti i mere i izreći kazne iz Zakona ako one nisu predviđene Zakonom o sprečavanju pranja novca i finansiranja terorizma.
25. Odredbe tač. 19, 23. i 24. ove odluke, izuzev tačke 19. stav 1. odredba pod 3) ove odluke, primenjuju se i na javnog poštanskog operatora, kao i na odgovorno lice u javnom poštanskom operatoru.
Obaveze ovlašćenog menjača u slučajevima oduzimanja ovlašćenja
26. Kada Narodna banka Srbije donese rešenje iz tačke 19. stav 1. odredba pod 3) i tačke 21. st. 1. i 2. ove odluke o oduzimanju ovlašćenja za obavljanje menjačkih poslova na određenom menjačkom mestu ovlašćenom menjaču koji ima više menjačkih mesta - taj ovlašćeni menjač dužan je da odmah po prijemu ovog rešenja, a najkasnije prvog narednog radnog dana menjača, sav efektivni strani novac i svu gotovinu u dinarima s tog menjačkog mesta prenese na menjačko mesto koje nastavlja s radom ili da sav efektivni strani novac s tog menjačkog mesta proda banci, odnosno bankama s kojima ima zaključen ugovor, a dinare dobijene tom prodajom, kao i gotovinu u dinarima s tog menjačkog mesta, uplati na svoj tekući račun kod banke, odnosno banaka.
Izuzetno od stava 1. ove tačke, ovlašćeni menjač koji menjačke poslove obavlja na više menjačkih mesta, a kome je rešenjem iz tačke 19. stav 1. odredba pod 3) i tačke 21. stav 2. odredba pod 4) ove odluke privremeno, odnosno trajno oduzeto ovlašćenje za obavljanje menjačkih poslova na jednom menjačkom mestu zbog onemogućavanja kontrole na tom menjačkom mestu - dužan je da odmah po prijemu tog rešenja, a najkasnije prvog narednog radnog dana menjača, sav efektivni strani novac s tog menjačkog mesta proda banci, odnosno bankama s kojima ima zaključen ugovor, a dinare dobijene tom prodajom, kao i gotovinu u dinarima s tog menjačkog mesta, uplati na svoj tekući račun, te da to rešenje istakne na vidno mesto na tom menjačkom mestu.
Kada Narodna banka Srbije donese rešenje iz tačke 19. stav 1. odredba pod 3) i tačke 21. st. 1. i 2. ove odluke o oduzimanju ovlašćenja za obavljanje menjačkih poslova ovlašćenom menjaču koji ima jedno menjačko mesto, za to menjačko mesto, odnosno ovlašćenom menjaču koji ima više menjačkih mesta, za sva menjačka mesta - taj ovlašćeni menjač dužan je da odmah po prijemu ovog rešenja, a najkasnije prvog narednog radnog dana menjača, sav efektivni strani novac s tih menjačkih mesta proda banci, odnosno bankama s kojima ima zaključen ugovor, a dinare dobijene tom prodajom, kao i gotovinu u dinarima s tih menjačkih mesta, uplati na svoj tekući račun.
Ovlašćeni menjač dužan je i da odmah po prijemu rešenja o oduzimanju ovlašćenja iz tačke 19. stav 1. odredba pod 3) ove odluke, to rešenje istakne na vidno mesto na onim menjačkim mestima za koje mu je privremeno oduzeto ovlašćenje.
Dokaze o izvršenju naloženih obaveza iz st. 1. do 4. ove tačke ovlašćeni menjač dužan je da pismeno dostavi Narodnoj banci Srbije odmah, a najkasnije prvog narednog radnog dana od dana tog izvršenja.
27. Na proveru izvršenja naloga iz tačke 26. st. 1. do 4. ove odluke, koju sprovodi Narodna banka Srbije, shodno se primenjuju odredbe tačke 19. st. 4. i 5. ove odluke.
Tajnost podataka u vršenju kontrole
28. Podaci koje ovlašćeno lice i drugo lice angažovano u postupku kontrole menjačkog poslovanja u smislu ove odluke na bilo koji način sazna a koji se odnose na kontrolu poslovanja subjekta kontrole, kao i dokumenti koji sadrže takve podatke, uključujući i mere i novčane kazne - određuju se i štite kao tajni podaci sa oznakom stepena tajnosti "POVERLJIVO" ili "INTERNO", u skladu sa zakonom kojim se uređuje tajnost podataka.
Lica iz stava 1. ove tačke dužna su da podatke i dokumente iz tog stava čuvaju kao tajne podatke, odnosno ne mogu ih učiniti dostupnim trećim licima, osim u slučajevima propisanim zakonom.
Obaveza čuvanja tajnosti podataka za lica iz stava 1. ove tačke ne prestaje ni nakon prestanka radnog odnosa, odnosno angažovanja u Narodnoj banci Srbije, kao ni nakon prestanka drugog svojstva na osnovu kog su ta lica ostvarila pristup podacima iz tog stava.
Izuzetno od stava 2. ove tačke, Narodna banka Srbije može podatke i dokumente iz stava 1. ove tačke učiniti dostupnim domaćim i stranim kontrolnim organima, pod uslovom da ih ti organi koriste isključivo u svrhe za koje su pribavljeni.
Objavljivanje podataka iz stava 1. ove tačke izraženih u zbirnom obliku, tako da se na osnovu njih ne može utvrditi identitet subjekta kontrole - ne smatra se povredom obaveze čuvanja tajnosti podataka.
Prelazne odredbe i završna odredba
29. Danom početka primene ove odluke prestaje da važi Odluka o bližim uslovima i načinu vršenja kontrole menjačkog poslovanja ("Službeni glasnik RS", br. 84/18, 34/22, 47/22 i 39/23).
30. Postupci kontrole menjačkog poslovanja započeti do 14. marta 2025. godine okončaće se po odredbama propisa po kojima su započeti.
31. Ova odluka stupa na snagu osmog dana od dana objavljivanja u "Službenom glasniku Republike Srbije".