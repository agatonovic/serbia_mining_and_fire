Title: PRAVILNIKO SADRŽINI REGISTRA TURIZMA I DOKUMENTACIJI POTREBNOJ ZA REGISTRACIJU
URL: https://www.paragraf.rs/propisi/pravilnik-o-sadrzini-registra-turizma-i-dokumentaciji-potrebnoj-za-registraciju.html
Extracted: 2025-07-06T23:13:53.393871
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O SADRŽINI REGISTRA TURIZMA I DOKUMENTACIJI POTREBNOJ ZA REGISTRACIJU
("Sl. glasnik RS", br. 52/2023)
Član 1
Ovim pravilnikom bliže se propisuje sadržina Registra turizma (u daljem tekstu: Registar) i dokumentacija potrebna za registraciju podataka u Registar.
Član 2
Sadržinu Registra čine podaci o turističkim agencijama organizatorima turističkog putovanja (u daljem tekstu: organizator) i posrednicima u prodaji turističkih putovanja (u daljem tekstu: posrednik).
Član 3
Podaci o organizatorima i posrednicima registruju se u Registar i odnose se na:
1) status u odgovarajućem registru;
2) poslovno ime, odnosno ime i prezime;
3) pravnu formu, odnosno oblik organizovanja;
4) matični broj za privredna društva, druga pravna lica ili preduzetnike;
5) sedište, ogranak, odnosno izdvojeno mesto;
6) šifru i opis pretežne delatnosti;
7) poreski identifikacioni broj (PIB);
8) brojeve računa u bankama;
9) zastupnike pravnog lica.
U Registar se registruju i sve promene i brisanje podataka sadržanih u Registru.
Član 4
U Registar se, pored podataka iz člana 3. ovog pravilnika, registruju i podaci koji se odnose na izdavanje licence i brisanje organizatora putovanja iz Registra.
Podaci koji se odnose na izdavanje licence su podaci o:
1) rukovodiocu, njegovoj stručnoj spremi i stranom jeziku za koji ima aktivno znanje;
2) propisanim garancijama putovanja za slučaj insolventnosti i radi naknade štete, sa potrebnim podacima, i to:
(1) ugovor o osiguranju (matični broj i poslovno ime osiguravača ili ugovarača osiguranja, broj i datum zaključenja ugovora, skadenca, podaci o reosiguranju ukoliko postoji, iznos ukupnog limita pokrića, koji ne može biti manji od propisanog limita u zavisnosti od kategorije licence, vreme trajanja polise) ili
(2) bankarska garancija (matični broj i poslovno ime banke, matični broj i poslovno ime primaoca bankarske garancije, broj i datum bankarske garancije, iznos ukupnog limita pokrića, koji ne može biti manji od propisanog limita u zavisnosti od kategorije licence, vreme trajanja);
3) poslovnom imenu i matičnom broju banke kod koje subjekt ima dinarski račun, na kome se nalazi depozit;
4) propisanoj visini depozita;
5) broju licence;
6) kategoriji licence;
7) opštim uslovima putovanja;
8) adresi ogranka, odnosno izdvojenog mesta u kojem se, na osnovu odluke odgovornog lica vodi propisana evidencija.
Podaci koji se odnose na brisanje organizatora iz Registra su podaci o:
1) datumu brisanja;
2) osnovu brisanja.
Kao dokaz o ispunjenosti uslova iz stava 2. tačka 1) ovog člana podnosi se potvrda škole stranog jezika; diploma o završenom fakultetu osnovnih akademskih studija od 180 do 240 ESPB bodova, gde je programom predviđeno učenje, odnosno polaganje stranog jezika najmanje dve školske godine sa dokazom o položenim ispitima; diploma o završenoj srednjoj školi ili fakultetu na kojoj se program nastave i učenja održava na stranom jeziku; uverenje o položenom ispitu za turističkog vodiča ili turističkog pratioca, odnosno licenca turističkog vodiča ili turističkog pratioca.
Član 5
U Registar se, pored podataka iz člana 3. ovog pravilnika, za posrednika registruju i podaci o rukovodiocu, njegovoj stručnoj spremi i stranom jeziku za koji ima aktivno znanje.
Pored podataka iz stava 1. ovog člana u Registar se registruju i podaci koji se odnose na brisanje posrednika iz Registra.
Član 6
Uz prijavu za registraciju podataka o rukovodiocu organizatora prilaže se:
1) odgovarajući dokaz da je lice koje se upisuje kao rukovodilac zaposlen sa punim radnim vremenom u svojstvu rukovodioca u prostoru, odnosno mestu poslovanja u kom pravno lice, odnosno preduzetnik koji je nosilac licence obavlja delatnost turističke agencije;
2) overena kopija ili overeni prepis diplome - potvrde nadležne školske ustanove kod koje je to lice steklo najmanje višu stručnu spremu, odnosno visoko obrazovanje na osnovnim akademskim studijama u obimu od najmanje 180 ESPB bodova, osnovnim strukovnim studijama, odnosno na studijama u trajanju od tri godine;
3) dokaz o aktivnom znanju stranog jezika - B2 nivo jezičke kompetentnosti CEFR - potvrda škole stranog jezika; diploma o završenom fakultetu osnovnih akademskih studija od 180 do 240 ESPB bodova, gde je programom predviđeno učenje, odnosno polaganje stranog jezika najmanje dve školske godine sa dokazom o položenim ispitima; diploma o završenoj srednjoj školi ili fakultetu na kojoj se program nastave i učenja održava na stranom jeziku; uverenje o položenom ispitu za turističkog vodiča ili turističkog pratioca, odnosno licenca turističkog vodiča ili turističkog pratioca;
4) dokaz iz koga se može utvrditi da lice koje se upisuje kao rukovodilac ima radno iskustvo u turističkoj delatnosti od najmanje tri godine za rad kod organizatora turističkog putovanja - overena kopija ili overeni prepis radne knjižice, potvrda pravnih lica i preduzetnika kod kojih je to radno iskustvo stečeno ili overena izjava lica koje se upisuje kao rukovodilac.
U slučaju iz stava 1. tačka 3) ovog člana u delu položenog ispita za turističkog vodiča ili turističkog pratioca Registrator turizma po službenoj dužnosti pribavlja tražene podatke, odnosno postupa na način propisan zakonom kojim se uređuje upravni postupak.
Član 7
Uz prijavu za registraciju podataka o rukovodiocu posrednika prilaže se:
1) odgovarajući dokaz da je lice koje se upisuje kao rukovodilac zaposlen sa punim radnim vremenom u svojstvu rukovodioca u prostoru, odnosno mestu poslovanja u kom pravno lice, odnosno preduzetnik obavlja delatnost turističke agencije;
2) overena kopija ili overeni prepis diplome - potvrde nadležne školske ustanove kod koje je to lice steklo srednje obrazovanje u četvorogodišnjem trajanju turističkog, ekonomskog ili drugog društvenog smera;
3) dokaz o aktivnom znanju stranog jezika - B2 nivo jezičke kompetentnosti CEFR - potvrda škole stranog jezika; diploma o završenom fakultetu osnovnih akademskih studija od 180 do 240 ESPB bodova, gde je programom predviđeno učenje, odnosno polaganje stranog jezika najmanje dve školske godine sa dokazom o položenim ispitima; diploma o završenoj srednjoj školi ili fakultetu na kojoj se program nastave i učenja održava na stranom jeziku ili uverenje o položenom ispitu za turističkog vodiča ili turističkog pratioca, odnosno licenca turističkog vodiča ili turističkog pratioca;
4) dokaz iz koga se može utvrditi da lice koje se upisuje kao rukovodilac ima radno iskustvo u turističkoj delatnosti od najmanje jedne godine za rad kod posrednika u prodaji turističkih putovanja - overena kopija ili overeni prepis radne knjižice, potvrda pravnih lica i preduzetnika kod kojih je to radno iskustvo stečeno ili overena izjava lica koje se upisuje kao rukovodilac.
U slučaju iz stava 1. tačka 3) ovog člana u delu položenog ispita za turističkog vodiča ili turističkog pratioca Registrator turizma postupa na način propisan članom 6. stav 2. ovog pravilnika.
Član 8
Uz prijavu promene podataka po osnovu ostavke rukovodioca turističke agencije prilaže se primerak ostavke.
Član 9
Uz prijavu za registraciju podataka o garancijama putovanja turističke agencije organizatora prilaže se važeća propisana garancija putovanja čiji se upis traži.
Član 10
Uz prijavu za registraciju podataka o depozitu organizator prilaže potvrdu banke o depozitu koja nije starija od pet dana od dana podnošenja zahteva i koja sadrži podatak o iznosu dinarskih sredstva na računu i njihovoj protivvrednosti izraženu u evrima, obračunatu po srednjem kursu Narodne banke Srbije na dan izdavanja potvrde.
Uz prijavu iz stava 1. ovog člana organizator prilaže podatak o poslovnom imenu i matičnom broju banke kod koje ima dinarski račun, na kome se nalazi depozit.
Član 11
Uz prijavu za registraciju podataka o opštim uslovima putovanja organizator prilaže važeće opšte uslove putovanja.
Član 12
Uz prijavu za registraciju podataka o adresi na kojoj turistička agencija obavlja delatnost turističke agencije, prilaže se dokumentacija iz čl. 6. i 7. ovog pravilnika koja se odnosi na rukovodioca te agencije koji će u tom svojstvu raditi na adresi čiji se upis traži.
Ako se promena podatka o adresi na kojoj turistička agencija obavlja delatnost turističke agencije odnosi na promenu adrese na kojoj će rukovodilac te agencije koji je već u tom svojstvu registrovan u Registru obavljati te poslove, za traženu promenu podnosi se samo prijava.
Član 13
Uz prijavu za registraciju podataka o brisanju licence organizatora na njegov zahtev, prilaže se uverenje organa nadležnog za oduzimanje licence da u trenutku podnošenja zahteva nije pokrenut postupak za oduzimanje licence čije se brisanje traži.
U slučaju iz stava 1. ovog člana Registrator turizma postupa na način propisan članom 6. stav 2. ovog pravilnika.
Član 14
Uz prijavu za registraciju, promenu ili brisanje podataka iz čl. 6-13. ovog pravilnika prilaže se i dokaz o uplati naknade, u skladu sa zakonom.
Član 15
Danom stupanja na snagu ovog pravilnika prestaje da važi Pravilnik o sadržini Registra turizma i dokumentaciji potrebnoj za registraciju i evidenciju ("Službeni glasnik RS", br. 55/12, 81/19 i 62/21).
Član 16
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".