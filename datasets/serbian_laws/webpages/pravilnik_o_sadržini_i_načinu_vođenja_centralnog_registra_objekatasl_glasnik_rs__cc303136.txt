Title: PRAVILNIKO SADRŽINI I NAČINU VOĐENJA CENTRALNOG REGISTRA OBJEKATA
URL: https://www.paragraf.rs/propisi/pravilnik-o-sadrzini-i-nacinu-vodjenja-centralnog-registra-objekata.html
Extracted: 2025-07-06T23:13:46.936571
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O SADRŽINI I NAČINU VOĐENJA CENTRALNOG REGISTRA OBJEKATA
("Sl. glasnik RS", br. 20/2010 i 107/2021)
Član 1
Ovim pravilnikom bliže se propisuje sadržina i način vođenja Centralnog registra objekata (u daljem tekstu: Centralni registar), u koji se upisuju subjekti koji se bave proizvodnjom i prometom hrane i hrane za životinje.
Član 2
Centralni registar vodi ministarstvo nadležno za poslove poljoprivrede (u daljem tekstu: Ministarstvo), u skladu sa zakonom kojim se uređuje bezbednost hrane.
U Centralnom registru vode se podaci o:
1) odobrenim objektima i
2) registrovanim objektima.
Član 3
Objekti za proizvodnju i promet hrane i hrane za životinje koji su odobreni ili registrovani u skladu sa posebnim propisom smatraju se upisanim u Centralni registar i podaci o tome vode se u Centralnom registru, u skladu sa zakonom kojim se uređuje bezbednost hrane.
Za objekte iz stava 1. ovog člana, Centralni registar predstavlja jedinstvenu bazu koja sadrži podatke koji su propisani posebnim propisom.
Član 4
Ako posebnim propisom nije predviđeno prethodno utvrđivanje ispunjenosti uslova za obavljanje određene delatnosti, kao i ako posebnim propisom nije predviđena obaveza upisa u registar, objekti za proizvodnju i promet hrane i hrane za životinje upisuju se u Centralni registar na osnovu prijave subjekta u poslovanju hranom i hranom za životinje.
U slučaju iz stava 1. ovog člana, Centralni registar sadrži sledeće podatke o objektima:
1) broj i naziv objekata u kojima se obavlja delatnost u bilo kojoj fazi proizvodnje, prerade i prometa hrane, odnosno hrane za životinje;
2) mesto i adresu za svaki od objekata iz stava 1. ovog člana;
3) opis delatnosti koja se obavlja u svakom od objekata iz stava 1. ovog člana;
4) odgovorno lice u svakom objektu iz stava 1. ovog člana (ime, prezime i adresa, jedinstveni matični broj građana i broj lične karte);
5) datum početka obavljanja delatnosti za svaki od objekata iz stava 1. ovog člana;
6) broj i datum rešenja Ministarstva o ispunjenosti uslova za obavljanje delatnosti, ako se radi o objektima za koje posebnim propisom nije predviđena obaveza upisa u registar;
7) broj telefona i adresu za prijem elektronske pošte za svaki od objekata iz stava 1. ovog člana;
8) nastale promene u objektima (datum, vrsta i opis promene).
Pored podataka iz stava 2. ovog člana, u Centralni registar upisuju se i podaci koji se odnose na subjekt u poslovanju hranom i hranom za životinje, i to:
1) ime, prezime i adresa, odnosno naziv i sedište;
2) jedinstveni matični broj građana i broj lične karte fizičkog lica i preduzetnika;
3) ime i prezime, jedinstveni matični broj građana i broj lične karte odgovornog lica u pravnom licu;
4) datum upisa u Registar privrednih subjekata, odnosno Registar poljoprivrednih gazdinstava, kao i vreme početka obavljanja delatnosti;
5)
(brisana)
6) matični broj pravnog lica odnosno preduzetnika pod kojim je registrovan u Registar privrednih subjekata, odnosno broj poljoprivrednog gazdinstva pod kojim je upisan u Registar poljoprivrednih gazdinstava;
7) poresko-identifikacioni broj (PIB);
8) šifra i opis pretežne delatnosti;
10)
(brisana)
11) broj telefona i adresa za prijem elektronske pošte;
12) sve nastale promene podataka (datum, vrsta i opis promene).
Član 5
Prijava iz člana 4. stav 1. ovog pravilnika, kao i prijava promene podataka, odnosno prijava za brisanje iz Centralnog registra podnosi se u papirnom ili elektronskom obliku.
Podnošenje prijave u elektronskom obliku obavlja se upotrebom elektronskog servisa Ministarstva, u skladu sa propisima kojima se uređuje elektronska uprava.
Uz prijavu iz člana 4. stav 1. ovog pravilnika subjekt u poslovanju hranom i hranom za životinje dostavlja dokumentaciju kojom se potvrđuje tačnost podataka koji se upisuju u Centralni registar.
Po izvršenom upisu u Centralni registar, Ministarstvo podnosiocu prijave izdaje potvrdu o izvršenom upisu, koja sadrži registarski broj.
Svaki subjekt u poslovanju hranom i hranom za životinje može da ima samo jedan registarski broj.
Registarski broj koji je jednom dodeljen ne može se menjati, niti može biti dodeljen nekom drugom licu u slučaju prestanka obavljanja delatnosti tog lica.
Član 6
Centralni registar se vodi u elektronskoj formi i povezuje sa drugim bazama i registrima Ministarstva, odnosno ministarstva nadležnog za poslove zdravlja.
Dokumentacija o svakom upisanom subjektu prevodi se u elektronsku formu i čini sastavni deo Centralnog registra i čuva se trajno u skladu sa propisima kojima se uređuje arhivska građa.
Član 7
U Centralni registar upisuju se i promene podataka.
Subjekti u poslovanju hranom i hranom za životinje su dužni da svaku promenu podataka prijave Ministarstvu i o tome dostave potrebnu dokumentaciju, u roku od 15 dana od dana nastale promene, osim kada je promena podataka već izvršena po službenoj dužnosti u skladu sa posebnim propisima.
Član 8
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".