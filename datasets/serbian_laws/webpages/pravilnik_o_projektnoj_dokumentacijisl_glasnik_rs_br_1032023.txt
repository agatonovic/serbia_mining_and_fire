Title: PRAVILNIKO PROJEKTNOJ DOKUMENTACIJI
URL: https://www.paragraf.rs/propisi/pravilnik-o-investicionoj-dokumentaciji.html
Extracted: 2025-07-06T23:13:17.763427
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O PROJEKTNOJ DOKUMENTACIJI
("Sl. glasnik RS", br. 103/2023)
I UVODNE ODREDBE
Predmet regulisanja
Član 1
Ovim pravilnikom propisuje se sadržaj i obrasci
projektne dokumentacije, način postupanja učesnika u projektnom ciklusu
sa uputstvom za popunjavanje obrazaca i preciziranjem uslova za
dostavljanje projektne dokumentacije.
Pojam projektne dokumentacije
Član 2
Projektna dokumentacija predstavlja skup digitalnih
obrazaca, koje ovlašćeni predlagači unose u centralizovanu bazu
kapitalnih projekata (Public Investment Management Information System -
u daljem tekstu: PIMIS) i čine dostupnim ministarstvu nadležnom za
poslove finansija (u daljem tekstu: Ministarstvo finansija), kao i
ministarstvu nadležnom za evropske integracije ukoliko se finansiranje
ili sufinansiranje planira iz sredstava Evropske unije, u svrhu
planiranja, ocene i utvrđivanja ispunjenosti uslova za odabir i
uvrštavanje kapitalnog projekta na odgovarajuću listu Komisije za
kapitalne investicije (u daljem tekstu: Komisija), praćenje realizacije
kapitalnog projekta i sagledavanje njegovih efekata.
Projektna dokumentacija izrađuje se tokom pripremne
faze i faze realizacije projektnog ciklusa, radi formulisanja i provere
projektne ideje, razrade projektne ideje i razmatranja spremnosti
kapitalnog projekta za finansiranje u budžetskom ciklusu, selekcije
kapitalnog projekta, pripreme plana za realizaciju kapitalnog projekta
i eventualnu izmenu tog plana, sačinjavanja izveštaja o sprovedenom
kapitalnom projektu, kao i ocene efekata koji su postignuti
realizacijom kapitalnog projekta u pogledu društvenog, ekonomskog,
regionalnog i održivog razvoja i uticaja na životnu sredinu.
Pored slučajeva za izradu projektne dokumentacije iz
stava 2. ovog člana, projektna dokumentacija izrađuje se i radi
evidentiranja projekata od posebnog značaja definisanih Uredbom o
kapitalnim projektima ("Službeni glasnik RS", broj 79/23 - u daljem
tekstu Uredba).
Vrste projektne dokumentacije
Član 3
Za sprovođenje projektnog ciklusa propisanog Uredbom, izrađuje se sledeća projektna dokumentacija:
1) obrazac za preliminarnu ocenu projektnih ideja;
2) obrazac za ocenu predloga projekta;
3) izveštaj o spremnosti kapitalnog projekta;
4) obrazac za evidenciju projekta od posebnog značaja;
5) plan realizacije kapitalnog projekta;
6) izveštaj o napretku realizacije kapitalnog projekta;
7) završni izveštaj o sprovedenom kapitalnom projektu;
8) izveštaj o efektima kapitalnog projekta;
9) izveštaj o gašenju kapitalnog projekta.
Izveštaj o efektima kapitalnog projekta iz stava 1. tačka 8) ovog člana bliže se uređuje posebnim pravilnikom.
II PROJEKTNA DOKUMENTACIJA
Obrazac za preliminarnu ocenu projektnih ideja
Član 4
Obrazac za preliminarnu ocenu projektnih ideja
predstavlja dokument na kojem predlagač projektne ideje podnosi
formulisanu projektnu ideju, a na osnovu kojeg ovlašćeni predlagač vrši
proveru projektne ideje uzimajući u obzir aspekte propisane članom 13.
Uredbe.
Obrazac za preliminarnu ocenu projektnih ideja podnosi se samo za republičke kapitalne projekte definisane Uredbom.
Obrazac za preliminarnu ocenu projektnih ideja
sadrži: naziv projektne ideje; preliminarnu procenu troškova kapitalnog
projekta (troškovi pripreme i realizacije projekta); preliminarnu
procenu trajanja kapitalnog projekta (priprema projekta i realizacija
projekta); podatke o vezi sa dokumentima razvojnog planiranja,
dokumentima javnih politika i ostalim planskim dokumentima; podatke o
potencijalnim izvorima finansiranja (priprema i realizacija projekta) i
opšte podatke o predlagaču ideje i ovlašćenom predlagaču kapitalnog
projekta.
Obrazac za preliminarnu ocenu projektnih ideja (Obrazac 1) odštampan je uz ovaj pravilnik i čini njegov sastavni deo.
Obrazac za ocenu predloga projekta
Član 5
Obrazac za ocenu predloga projekta predstavlja
dokument na kojem ovlašćeni predlagač razrađuje i priprema predlog
kapitalnog projekta s ciljem obezbeđivanja finansiranja projekta ili
pripreme projekta iz budžeta.
Obrazac za ocenu predloga projekta sadrži: opšte
informacije i podatke sa opisom predloga projekta; podatke od značaja
za određivanje prihvatljivosti predloga projekta; podatke o
relevantnosti predloga projekta; podatke o finansijskom aspektu
predloga projekta i podatke o implementacionom aspektu predloga
projekta (aspektu realizacije).
Obrazac za ocenu predloga projekta (Obrazac 2) odštampan je uz ovaj pravilnik i čini njegov sastavni deo.
Izveštaj o spremnosti kapitalnog projekta
Član 6
Izveštaj o spremnosti kapitalnog projekta predstavlja
obrazac za pripremu kapitalnog projekta uz koji ovlašćeni predlagač
prilaže dozvole, studije i drugu potrebnu dokumentaciju, u cilju ocene
spremnosti kapitalnog projekta.
Izveštaj o spremnosti kapitalnog projekta sadrži:
opšte podatke o projektu i ovlašćenom predlagaču i opis projekta;
podatke za identifikaciju projekta; podatke o tehničkom aspektu
projekta; podatke o institucionalnim karakteristikama i
institucionalnom aspektu projekta; podatke o ekonomsko-finansijskom
aspektu projekta; podatke od značaja za ocenu uticaja projekta na
životnu sredinu; podatke o preliminarnim rizicima projekta i sažet
prikaz/rezime navedenih podataka sa preliminarnom ocenom ovlašćenog
predlagača o stepenu spremnosti projekta.
Izveštaj o spremnosti kapitalnog projekta (Obrazac 3) odštampan je uz ovaj pravilnik i čini njegov sastavni deo.
Obrazac za evidenciju projekta od posebnog značaja
Član 7
Obrazac za evidenciju projekta od posebnog značaja
jeste dokument kojim ministarstvo nadležno za poslove građevinarstva
obaveštava ministarstvo nadležno za poslove finansija o prepoznavanju
određenog projekta kao projekta od posebnog značaja za Republiku
Srbiju, u smislu člana 4. stav 11. Uredbe, i evidentira relevantne
podatke o tom projektu, a radi uvrštavanja projekta od posebnog značaja
za Republiku Srbiju na odgovarajuću listu Komisije i planiranja
budžetskih sredstava potrebnih za pripremu i realizaciju tog projekta.
Prilikom podnošenja obrasca za evidenciju projekta od
posebnog značaja u skladu sa stavom 1. ovog člana, ministarstvo
nadležno za poslove građevinarstva dostavlja i odluku Vlade o
prepoznavanju projekta kao projekta od posebnog značaja za Republiku
Srbiju.
Obrazac za evidenciju projekta od posebnog značaja
sadrži: opšte podatke o projektu i ovlašćenom predlagaču, kao i opis
projekta; podatke o aktu kojim je projekat proglašen projektom od
posebnog značaja za Republiku Srbiju; veza sa planskim dokumentima i
vremenski okvir; podatke o planskoj, tehničkoj i tenderskoj
dokumentaciji; podatke o finansijskom aspektu projekta i podatke o
proceni stepena spremnosti kapitalnog projekta.
Obrazac za evidenciju projekta od posebnog značaja (Obrazac 4) odštampan je uz ovaj pravilnik i čini njegov sastavni deo.
Plan realizacije kapitalnog projekta
Član 8
Plan realizacije kapitalnog projekta jeste obrazac
koji se podnosi za kapitalne projekte koji se nalaze na Listi
pripremljenih projekata, a na kojem ovlašćeni predlagač dostavlja
pripremljeni plan realizacije kapitalnog projekta, kao i predlog
izmenjenog plana realizacije, ukoliko se u skladu sa Uredbom, sprovodi
izmena plana realizacije projekta (korekcija projekta).
Plan realizacije kapitalnog projekta sadrži: osnovne
podatke o projektu; osnovne podatke o predlagaču ideje i ovlašćenom
predlagaču kapitalnog projekta; podatke o finansijskom aspektu
projekta; dinamiku realizacije projekta i komentar ovlašćenog
predlagača kapitalnog projekta.
Plan realizacije kapitalnog projekta (Obrazac 5) odštampan je uz ovaj pravilnik i čini njegov sastavni deo.
Izveštaj o napretku realizacije kapitalnog projekta
Član 9
Izveštaj o napretku realizacije kapitalnog projekta
jeste obrazac koji ovlašćeni predlagač podnosi na svaka tri meseca
tokom realizacije kapitalnog projekta, a u cilju praćenja realizacije
kapitalnog projekta.
Izveštaj o napretku realizacije kapitalnog projekta
sadrži: osnovne podatke o kapitalnom projektu; osnovne informacije o
ovlašćenom predlagaču kapitalnog projekta; verifikaciju ključnih
aspekata realizacije projekta; rezime projektnih aktivnosti sprovedenih
tokom perioda izveštavanja i komentar ovlašćenog predlagača kapitalnog
projekta.
Izveštaj o napretku realizacije kapitalnog projekta (Obrazac 6) odštampan je uz ovaj pravilnik i čini njegov sastavni deo.
Završni izveštaj o sprovedenom kapitalnom projektu
Član 10
Završni izveštaj o sprovedenom kapitalnom projektu
jeste obrazac koji podnosi ovlašćeni predlagač u roku od 60 dana od
dana okončanja realizacije projekta iz člana 20. Uredbe.
Završni izveštaj o sprovedenom kapitalnom projektu
sadrži: osnovne informacije o nosiocima projekta; osnovne podatke o
projektu; pregled realizovanih aktivnosti i ostale podatke.
Završni izveštaj o sprovedenom kapitalnom projektu (Obrazac 7) odštampan je uz ovaj pravilnik i čini njegov sastavni deo.
Izveštaj o gašenju kapitalnog projekta
Član 11
Izveštaj o gašenju kapitalnog projekta sačinjava i
podnosi ovlašćeni predlagač ukoliko je u fazi racionalizacije
kapitalnog projekta sprovedeno gašenje projekta u skladu sa odredbama
Uredbe.
Izveštaj o gašenju kapitalnog projekta sadrži: opšte
informacije i podatke o kapitalnom projektu i ovlašćenom predlagaču;
sažet prikaz preduzetih radnji i utrošenih sredstava do momenta gašenja
kapitalnog projekta; obrazloženje razloga koji su doveli do gašenja
projekta; procenu efekata koje će gašenje projekta prouzrokovati kao i
detaljne informacije o sredstvima ostvarenim putem prodaje imovine i
procenjenom ostatku vrednosti projekta (ako postoji).
III ZAVRŠNE ODREDBE
Prestanak važenja
Član 12
Danom stupanja na snagu ovog pravilnika prestaje da
važi Pravilnik o investicionoj dokumentaciji ("Službeni glasnik RS",
broj 87/19).
Stupanje na snagu
Član 13
Ovaj pravilnik stupa na snagu narednog dana od dana objavljivanja u "Službenom glasniku Republike Srbije".
Obrasce 1-7, koji su sastavni deo ovog pravilnika, objavljene u "Sl. glasniku RS", br. 103/2023, možete pogledati
OVDE