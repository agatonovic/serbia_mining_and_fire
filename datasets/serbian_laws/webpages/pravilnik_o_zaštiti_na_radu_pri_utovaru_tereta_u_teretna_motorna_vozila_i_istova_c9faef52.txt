Title: PRAVILNIKO ZAŠTITI NA RADU PRI UTOVARU TERETA U TERETNA 
 MOTORNA VOZILA I ISTOVARU TERETA IZ TAKVIH VOZILA
URL: https://www.paragraf.rs/propisi/pravilnik-zastiti-radu-utovaru-i-istovaru-vozila.html
Extracted: 2025-07-06T23:15:33.701260
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O ZAŠTITI NA RADU PRI UTOVARU TERETA U TERETNA 
 MOTORNA VOZILA I ISTOVARU TERETA IZ TAKVIH VOZILA
("Sl. list SFRJ", br. 17/66)
I OPŠTE ODREDBE
Član 1
Ovim pravilnikom propisuju se mere i normativi zaštite lica 
 na radu pri utovaru tereta u teretna motorna vozila i priključna vozila i istovaru 
 tereta iz takvih vozila.
Pod teretnim motornim vozilima i priključnim vozilima, u smislu 
 ovog pravilnika, podrazumevaju se obična, specijalna i radna teretna motorna 
 vozila i priključna vozila, namenjena za prevoz tereta (u daljem tekstu: vozilo).
Član 2
Pod radom na utovaru tereta u vozilo i istovaru tereta iz vozila 
 podrazumevaju se, u smislu ovog pravilnika, ručni i mehanizovani utovar i istovar 
 tereta, kao i proveravanje stanja tereta i preuređivanje tereta u toku vožnje.
Član 3
Mere i normative zaštite na radu predviđene ovim pravilnikom 
 sprovode radne i druge organizacije, organi društveno-političkih zajednica, 
 druga pravna lica i fizička lica kod kojih su zapošljena lica koja vrše utovar 
 tereta u vozilo i istovar tereta iz vozila (u daljem tekstu: organizacija).
II MERE I NORMATIVI ZAŠTITE NA RADU PRI UTOVARU TERETA U VOZILO 
 I ISTOVARU TERETA IZ VOZILA
1. Zajedničke odredbe o zaštiti na radu pri utovaru i istovaru
Član 4
Pre početka utovara tereta u vozilo i istovara tereta iz vozila 
 vozač je dužan, saglasno odredbama Pravilnika o zaštiti na radu pri održavanju 
 motornih vozila i prevozu motornim vozilima ("Službeni list SFRJ", 
 br. 55/65), preduzeti potrebne mere kojima se sprečava da vozilo samo krene 
 sa mesta na kome je zaustavljeno.
Otvaranje strana sanduka vozila pre istovara tereta odnosno 
 zatvaranje strana sanduka posle završenog utovara tereta, moraju vršiti istovremeno 
 najmanje dva radnika.
Pre otvaranja strana sanduka vozila radi istovara tereta mora 
 se proveriti položaj tereta.
Pri utovaru tereta u vozilo i istovaru tereta iz vozila sa 
 zatvorenom karoserijom (furgon) unutrašnjost karoserije mora biti osvetljena.
Član 5
Pri utovaru u vozilo tereta sa platforme ili rampe skladišta 
 odnosno pri istovaru tereta na platformu ili rampu skladišta, vozilo mora biti 
 postavljeno neposredno do platforme ili rampe. Ako to tehnički nije moguće, 
 mora se postaviti most.
Podovi platformi, rampi i mostova po kojima se prenosi teret 
 moraju biti ravni, bez pukotina i rupa, a po potrebi osigurani od klizanja. 
 Ovi podovi moraju biti slobodni za nesmetano prenošenje tereta.
Širina platforme, rampe odnosno mosta po kome se prenosi teret, 
 kao i prolaza u skladištima u kojima se teret smešta, mora biti najmanje 1,60 
 m.
Član 6
Posle završenog utovara tereta u vozilo, vozač je dužan da 
 proveri da li je teret pravilno smešten, a kod vozila sa stranama da li su one 
 sigurno zatvorene.
Član 7
Ako utovar u vozilo i istovar iz vozila većih količina tereta 
 vrši grupa radnika, takav rad mora se vršiti pod kontrolom za to određenog lica.
Lice iz stava 1 ovog člana dužno je pre početka rada proveriti 
 ispravnost opreme za utovar i istovar odgovarajućeg tereta.
Član 8
Mehanizovani utovar u vozilo i istovar iz vozila tereta pomoću 
 dizalice, prenosne trake, utovarivača ili sličnog uređaja, mora se vršiti izdvojeno 
 od mesta na kome se vrši ručno prenošenje tereta.
Za vreme noćnog rada sa mehanizovanim sredstvima, mesto za 
 utovar i istovar tereta mora biti osvetljeno svetlošću jačine najmanje 20 luksa.
Na mestu na kome se vrši mehanizovani utovar i istovar tereta 
 smeju se zadržavati samo ona lica koja vrše te poslove.
Član 9
Pri radu na utovaru tereta u vozilo i istovaru tereta iz vozila 
 pomoću dizalice primenjuju se odredbe Pravilnika o higijensko-tehničkim zaštitnim 
 merama pri radu sa dizalicama ("Službeni list SFRJ", br. 29/64).
Član 10
Pri utovaru u vozilo i istovaru iz vozila eksplozivnih i lako 
 zapaljivih tereta, zabranjeno je pušenje.
2. Prostori za utovar i istovar tereta
Član 11
Utovarno-istovarne površine, prilazi takvim površinama i njihove 
 saobraćajnice, koji stalno služe za utovar i istovar tereta, moraju biti izgrađeni 
 od tvrde podloge i održavani u ispravnom stanju.
Ako su prilazi i saobraćajnice iz stava 1 ovog člana pod nagibom, 
 oni moraju u zimskom periodu biti očišćeni od leda i snega i posuti peskom ili 
 šljunkom.
Član 12
Širina prilaza i saobraćajnica iz člana 11 ovog pravilnika 
 ne sme biti manja od 5 m pri dvosmernom kretanju vozila odnosno 3 m pri jednosmernom 
 kretanju vozila. Prilazi utovarno-istovarnim površinama moraju imati sa obe 
 strane pešačke staze širine najmanje 0,5 m, sa odgovarajućim proširenjima na 
 krivinama.
Član 13
Prilikom postavljanja vozila na utovarno-istovarnim površinama, 
 rastojanje između vozila koja stoje u koloni ne sme biti manje od 1 m, a rastojanje 
 između vozila koja stoje jedno pored drugog ne sme biti manje od 1,5 m.
Član 14
Na utovarno-istovarnim površinama, prilazima takvim površinama 
 i saobraćajnicama iz člana 11 stav 1 ovog pravilnika, moraju biti postavljeni 
 saobraćajni znakovi i oznake koji su propisani za javne puteve.
Kretanje vozila na utovarno-istovarnim površinama, prilazima 
 takvim površinama i saobraćajnicama vrši se, po pravilu, jednosmerno.
Ako se na utovarno-istovarnim površinama, prilazima takvim 
 površinama i saobraćajnicama vozilo kreće unazad, manevar se vrši uz pomoć drugog 
 lica koje se nalazi van vozila i koje vozaču daje određene ugovorene znake.
Brzina kretanja vozila na utovarno-istovarnim površinama, prilazima 
 takvim površinama i saobraćajnicama ne sme biti veća od 10 km na čas, a u zatvorenim 
 skladištima ne sme biti veća od 5 km na čas.
Član 15
Utovarno-istovarne površine moraju biti noću osvetljene svetlošću 
 jačine najmanje 10 luksa.
Član 16
Ako se utovar tereta u vozilo vrši iz skladišta smeštenog u 
 podrumskim ili nadzemnim prostorijama bez naprava za spuštanje odnosno podizanje 
 tereta (tobogan, teretni lift i dr.), takva skladišta moraju imati sigurna stepeništa 
 sa stepenicama visine do 18 cm.
3. Utovar i istovar raznovrsnih tereta
Član 17
Utovar u vozilo i istovar iz vozila tereta u rasutom i vrelom 
 stanju (kreč, cement, bitumen, asfalt i sl.) vrši se pomoću transportnih naprava 
 i uređaja (ručna kolica, auto-utovarivač, transportna traka i sl.).
Član 18
Utovar u vozilo tereta u komadima (sanduci, burad i sl.) preko 
 strana sanduka vozila sme se vršiti samo ako su strane sanduka vozila dobro 
 vezane lancima ili na drugi način osigurane od otvaranja.
Pri uređivanju tereta iz stava 1 ovog člana radnici ne smeju 
 stajati na teretu.
Član 19
Radi obezbeđenja tereta u komadima od pomeranja za vreme vožnje 
 ili pri naglom kočenju vozila, mora se teret na podesan način osigurati.
Ako postoji razmak između tereta, moraju se umetnuti čvrsti 
 drveni umeci i staviti podmetači.
Član 20
Pri radu sa sanducima čije su strane zakucane ekserima ili 
 utvrđene metalnim okovima, ekseri i okovi moraju biti dobro ukucani da bi se 
 onemogućila povreda radnika.
Član 21
Pri skidanju tereta u komadima koji je složen u naslage radi 
 utovara u vozilo, mora se prethodno proveriti stabilnost tih naslaga.
Član 22
Pri istovaru tereta na otvorenim utovarno-istovarnim površinama 
 slaganje tereta mora se vršiti na način koji zavisi od vrste i težine tereta.
Visina naslaga iz stava 1 ovog člana ne sme biti veća od 6 
 m ako se istovar vrši pomoću mehanizacije, odnosno ne sme biti veća od 2 m ako 
 se istovar vrši ručno.
Prilikom slaganja tereta u komadima različite težine i veličine, 
 moraju se prvo slagati komadi veće težine.
Član 23
Ako se utovar tereta u vozilo i istovar tereta iz vozila vrši 
 ručno na udaljenosti od 60 m, težina tereta koji se prenosi ne sme biti veća 
 od 50 kg, a visina naslage tereta ne sme prelaziti 1,5 m.
Ako se prenošenje tereta iz stava 1 ovog člana vrši na stazi 
 (most, skela) pod nagibom do 25o, ukupna udaljenost od vozila do mesta slaganja 
 tereta i obrnuto ne sme biti veća od 50 m, a staza pod nagibom - duža od 25 
 m.
Član 24
Pri utovaru u vozilo tereta različite vrste i težine (građevinski 
 materijal, metalna roba, roba za široku potrošnju, stolarija i dr.), u vozilo 
 se prvo slaže teret veće težine i, po pravilu, slaganje se vrši prema vrstama 
 tereta.
Član 25
Ako se prikuplja i razvozi teret u komadima (paketi i sl.) 
 težine veće od 20 kg, za prenošenje takvih tereta mora se odrediti posebno lice.
Vozač može sam prikupljati i razvoziti teret iz stav 1 ovog 
 člana, ako prevoz tereta vrši u gradskom ili mesnom saobraćaju i ako je teret 
 težine do 20 kg. Ako je vozač žena težina tereta ne sme biti veća od 10 kg.
Član 26
Pri utovaru u vozilo i istovaru iz vozila tereta u valjkastoj 
 ambalaži (bačve, rolne, bale i sl.), moraju se pri kotrljanju tereta koristiti 
 naprave da bi se teret prineo na visinu poda sanduka vozila ili sa njega spustio 
 na tle.
Tereti iz stava 1 ovog člana smeju se u vozilo utovarivati 
 ručnim kotrljanjem samo ako se pod skladišta nalazi na istom nivou sa podom 
 sanduka vozila.
Ako je pod skladišta niži od poda sanduka vozila, utovar i 
 istovar tereta u valjkastoj ambalaži može se vršiti ručno samo pod uslovom da 
 teret pojedinačno nije teži od 200 kg.
Ako je težina tereta veća od 200 kg, teret se mora prenositi 
 preko balvana ili se kotrljati pomoću jakih užadi.
Član 27
Zabranjeno je ručno prenošenje tereta u valjkastoj ambalaži, 
 ako je teret teži od 30 kg.
Član 28
Pri utovaru u vozilo valjkastih tereta i njihovom smeštaju 
 u vozilo, tereti se smeju kotrljati samo po obručima odnosno pojačanjima za 
 kotrljanje.
Burad i bačve moraju se postavljati na dno, s tim da nalivni 
 otvor bude gore.
Pri slaganju buradi i bačvi u vozilo u redovima - jedan iznad 
 drugog, moraju se između redova staviti daske sa klinovima na krajevima redova. 
 Upotreba drugih predmeta umesto klinova, zabranjena je.
Član 29
Pri kotrljanju valjkastih tereta radi utovara u vozilo ili 
 istovara iz vozila, radnici se moraju nalaziti sa obe strane naprave koja se 
 koristi pri takvom radu.
Ako se teret iz stava 1 ovog člana kotrlja po ravnoj površini, 
 radnici se moraju nalaziti iza tereta.
Član 30
Zapaljive tečnosti smeju se utovarivati u vozilo u većim količinama 
 samo ako su u nepropustljivim metalnim sudovima.
Posle utovara zapaljivih tečnosti u vozilo, kao i u toku vožnje, 
 vozač mora proveravati da li sudovi ne propuštaju zapaljivu tečnost.
U kabini vozila koje prevozi zapaljive tečnosti smeju se pored 
 vozača nalaziti samo ona lica koja rade na opsluživanju vozila.
Član 31
Prevoz boca sa zapaljivim gasovima i tečnostima u kabini vozila 
 zabranjen je.
Član 32
Pre i u toku punjenja, kao i za vreme pražnjenja, auto-cisterne 
 sa zapaljivom tečnošću moraju biti propisno uzemljene, motor ugašen a električni 
 uređaji isključeni.
Pre ulaska auto-cisterne u opasnu zonu skladišta zapaljivih 
 tečnosti, na ispusnu cev motora mora se postaviti zaštitna mreža ili slična 
 naprava koja sprečava izlaz plamena ili varnica iz ispusne cevi.
Član 33
Utovar u vozilo i istovar iz vozila negašenog kreča, cementa 
 i drugog prašinastog ili nagrizajućeg materijala, smeju vršiti radnici samo 
 uz upotrebu odgovarajućih ličnih zaštitnih sredstava (zaštitne rukavice, pregače, 
 pelerine, zaštitne naočari i dr.).
Član 34
Ako se prenošenje jetkih i nagrizajućih materija (kiseline 
 - lužine i sl.) vrši u ambalaži od stakla, sintetičke materije i dr., ručice 
 na takvoj ambalaži moraju svojom čvrstinom odgovarati težini tereta i biti dobro 
 pričvršćene za ambalažu (armatura i sl.).
Prenošenje materija iz stava 1 ovog člana mora se vršiti pomoću 
 kolica, nosiljke i sličnih naprava.
Na kolicima, nosiljkama i sličnim napravama za prenošenje materija 
 iz stava 1 ovog člana moraju biti predviđena ležišta obložena mekim materijalom 
 (rogozina, trska i sl.) za smeštaj ambalaže.
Boce i druga staklena ambalaža smeštena u kolicima, nosiljkama 
 i sl., moraju za vreme prenošenja biti osigurane od preturanja ili ispadanja.
Član 35
Prenošenje jetkih i nagrizajućih tečnosti smeštenih u staklenoj 
 ili sintetičkoj ambalaži težine preko 10 kg, moraju vršiti dva radnika.
Član 36
Ako staklena ambalaža u kojoj se nalaze jetke i nagrizajuće 
 tečnosti nije zaštićena oblogom od pletenog pruća ili sličnog materijala, moraju 
 se između boca u vozilu staviti zaštitni ulošci.
Član 37
Pri utovaru u vozilo, istovaru iz vozila i prenošenju jetkih 
 i nagrizajućih tečnosti moraju se prethodno pregledati mesta rada i otkloniti 
 prepreke koje bi mogle ugroziti bezbednost radnika pri radu sa takvim tečnostima.
Prenošenje jetkih i nagrizajućih tečnosti u oštećenoj ambalaži 
 zabranjeno je.
Član 38
Pre ručnog prenošenja sudova sa jetkim i nagrizajućim tečnostima 
 smeštenih u korpi, mora se izvršiti pregled ispravnosti dna korpe i njenih ručica.
Zabranjeno je prenošenje na leđima ili u naručju sudova sa 
 jetkim i nagrizajućim tečnostima.
Član 39
Bačve, burad i sanduci sa jetkim i nagrizajućim tečnostima 
 ne smeju se tumbati, kotrljati odnosno gurati, nego samo prenositi kolicima.
Član 40
Ako se čelične boce sa gasovima pod pritiskom prenose pomoću 
 kolica do mesta utovara u vozilo i mesta istovara iz vozila, boce moraju biti 
 obezbeđene od potresa ili udara. Kolica moraju imati odvojena ležišta veličine 
 boce, obložena pustom ili drugom mekom materijom na mestu oslonca postolja i 
 grla boce. Grlo boce mora pri smeštaju biti uzdignuto.
Član 41
Utovar u vozilo, istovar iz vozila i prevoz čeličnih boca moraju 
 se vršiti pod sledećim uslovima:
1) ventil čelične boce sa zapaljivim gasom, mora biti zaštićen 
 metalnom kapom;
2) u sanduku vozila moraju za prevoz čeličnih boca biti ugrađene 
 pregrade sa udubljenjima koja odgovaraju veličini boca i koja imaju oslonce 
 obložene pustom ili drugom mekom materijom za postolja i grla boca. Pregrade 
 moraju imati poklopce za zatvaranje i moraju pri prevozu biti obezbeđene od 
 potresa i udara;
3) pune čelične boce sa gasovima pod pritiskom moraju se u 
 vozilu slagati u horizontalnom ležećem položaju sa malo uzdignutim grlom, osim 
 čeličnih boca sa propanom i butanom;
4) međusobno dodirivanje i tranje čeličnih boca, kao i udaranje 
 u kapu ventila, mora biti onemogućeno, ako su u pregradi iz tačke 2 ovog stava 
 čelične boce smeštene u više redova;
5) čelične boce sa gasovima pod pritiskom moraju se pokriti 
 ciradom ili drugim sličnim pokrivačem, ako su takve boce pri prevozu izložene 
 suncu.
Zabranjen je prevoz radnika u sanduku vozila u kome se prevoze 
 čelične boce sa gasovima pod pritiskom.
Član 42
Pri ručnom utovaru u vozilo i istovaru iz vozila drugih tereta 
 (šine, grede, profili, cevi i dr.) moraju se upotrebljavati odgovarajuća pomoćna 
 sredstva (kosine od drveta i sl.).
Tereti iz stava 1 ovog člana smeju se skidati samo sa vrha 
 naslage. Taj posao moraju istovremeno vršiti najmanje dva radnika pod nadzorom 
 za to određenog lica.
Član 43
Vozilo određeno za prevoz drugih tereta mora biti opremljeno 
 stubovima koji se mogu skidati odnosno sklapati. Svi stubovi moraju biti na 
 gornjem kraju povezani lancima.
Pri utovaru balvana ili drugih okruglih tereta prečnika većeg 
 od 20 cm mora se teret u celini povezati lancem po sredini, da se ne bi skotrljao 
 pri otvaranju strane vozila.
Pri istovremenom prevozu dužih i kraćih tereta, kraći tereti 
 moraju biti složeni iznad dužih tereta.
Član 44
Na mestu na kome se vrši utovar u vozilo i istovar iz vozila 
 drugih tereta, zabranjeno je zadržavanje lica koja ne rade na utovaru odnosno 
 istovaru.
Član 45
Pri prevozu tereta dužih od 6 m (cevi, balvani, grede, profili 
 i dr.) mora se koristiti prikolica ili poluprikolica. Teret se mora lancima 
 vezati za prikolicu odnosno poluprikolicu.
Član 46
Zabranjeno je terete duže od karoserije vozila naslanjati na 
 kabinu odnosno vrata vozila.
Član 47
Pri utovaru dugih tereta na prikolicu koja se rastavlja (prikolica 
 bez karoserije), mora se između zadnjeg dela kabine vozila i prednjeg dela tereta 
 ostaviti dovoljan prostor, da bi se prikolica mogla slobodno okretati i do 90o.
Prikolica koja se rastavlja ne sme se pri utovaru tereta iz 
 stava 1 ovog člana opterećivati težinom većom od njene dozvoljene nosivosti.
Član 48
Tereti teži od 1 t mogu se premeštati na kratko rastojanje 
 samo:
1) po horizontalnoj površini - na posebnim saonicama ili limenim 
 posteljama pomoću teretnih ili ručnih vozila (tegljača, traktora) odnosno pomoću 
 čekrka;
2) po kosoj površini sa uglom do 15o - uz korišćenje sredstava 
 iz tačke 1 ovog člana.
Član 49
Zabranjeno je pomoću pokretnih dizalica (točkaša i viljuškara) 
 podizati terete zasute zemljom, peskom ili drugim materijalom, odnosno terete 
 koji su pričvršćeni na bilo koji način (ukopani, zalepljeni i sl.).
4. Rad sa kontejnerom
Član 50
Pre utovara u vozilo kontejnera sa teretom vozač mora prethodno 
 proveriti ispravnost kontejnera. Ako je kontejner oštećen odnosno ako pregrade 
 nisu ispravne, ne sme se vršiti utovar kontejnera u vozilo.
Član 51
Teret u kontejneru mora se razmestiti tako da pritisak na pod 
 i zidove bude što ravnomerniji. Između tereta i vrata kontejnera mora se ostaviti 
 slobodan prostor od najmanje 3 cm.
Po završenom utovaru tereta u kontejner vozač mora proveriti 
 da li su pravilno zatvorena vrata odnosno strane kontejnera.
5. Rad sa transporterima
Član 52
Transporteri sa trakom, grabuljama, lancima i sličnim sredstvima 
 za prenošenje tereta, moraju se postavljati tako da sa jedne njihove strane 
 ostane slobodan prostor za prolaz, širine najmanje 1 m.
Član 53
Kod pokretnih transportera sa uređajem za menjanje ugla nagiba 
 trake, mora postojati naprava za osiguranje utvrđenog položaja nagiba trake 
 u toku jedne radne operacije (skakalica, kočnica).
Član 54
Premeštanje transportera iz člana 53 ovog pravilnika za vreme 
 rada zabranjeno je. Pre premeštanja transportera i posle završetka rada transportera 
 traka se mora staviti u krajnji donji položaj.
Član 55
Za vreme rada transportera zabranjeno je rukama pomagati kretanje 
 trake, čistiti traku i valjke rukama i vršiti ma kakve popravke na valjcima, 
 traci odnosno konstrukciji transportera.
Za vreme rada transportera zabranjeno je uvlačiti se pod traku 
 transportera radi vršenja opravki ili iz ma kog drugog razloga.
Član 56
Uključivanje i isključivanje transportera sme vršiti samo za 
 to određeno lice, koje će, pre puštanja transportera u rad, proveriti da li 
 su preduzete sve mere bezbednosti.
Član 57
Zabranjen je rad sa transporterom koji nema kočnice na uređaju 
 za dizanje nosača traka.
Član 58
Transporteri koji rade na električni pogon moraju biti uzemljeni 
 prema važećim propisima.
6. Rad sa auto-viljuškarima
Član 59
Auto-viljuškarima na utovarno-istovarnim površinama, prilazima 
 tim površinama i saobraćajnicama smeju rukovati samo lica koja su navršila 18 
 godina života i koja imaju odgovarajuću stručnu spremu za upravljanje dizalicom, 
 utvrđenu opštim aktom organizacije.
Lica iz stava 1 ovog člana moraju se, pre stupanja na rad, 
 podvrgnuti specijalističkom lekarskom pregledu radi utvrđivanja zdravstvenog 
 stanja za vršenje poslova dizaličara, prema važećim propisima.
Radnici koji upravljaju auto-viljuškarom moraju se podvrgavati 
 lekarskom pregledu najmanje jedanput godišnje.
Član 60
Pre puštanja u rad novih auto-viljuškara, kao i posle većih 
 opravki, auto-viljuškari moraju biti pregledani i ispitani u pogledu tehničke 
 ispravnosti.
Preglede iz stava 1 ovog člana u pogledu tehničke ispravnosti 
 auto-viljuškara, kao i periodične preglede, vrše organizacije u rokovima određenim 
 njihovim opštim aktom.
Ako se prilikom pregleda utvrdi neispravnost na uređajima auto-viljuškara, 
 rad se mora obustaviti radi otklanjanja neispravnosti.
Član 61
Auto-viljuškari na gusenicama smeju se koristiti samo na tvrdoj 
 podlozi (betonskoj, asfaltnoj, kaldrmisanoj, zemljanoj i sl.).
Član 62
Za vreme utovara u vozilo i istovara iz vozila tereta pomoću 
 auto-viljuškara, u manevarskom (radnom) prostoru ne smeju se zadržavati ili 
 kretati druga lica, osim onih koja rade na utovaru odnosno istovaru.
Pod manevarskim (radnim) prostorom, u smislu stava 1 ovog člana, 
 podrazumeva se prostor ograničen gabaritom tereta odnosno istaknutim pokretnim 
 delovima auto-viljuškara.
Član 63
Teret na zahvatnoj viljušci auto-viljuškara mora ležati što 
 bliže zadnjem delu nosača viljuške, raspoređen ravnomerno na oba kraka viljuške 
 i ne sme prelaziti vrh viljuške za više od jedne trećine svoje širine.
Za poduhvatanje tereta viljuškom mora biti ostavljen slobodan 
 prostor za prolaz viljuške.
Teret složen na viljušci ne sme zaklanjati vidik vozaču auto-viljuškara.
Izuzetno, ako se prilikom prenošenja kabastog tereta ne može 
 izbeći zaklanjanje vidika vozaču, lice određeno za to mora davati znake vozaču 
 pri prenošenju i dizanju tereta.
Pri skidanju tereta sa naslage, zahvatna viljuška ne sme se 
 silom gurati među teret, ako između redova naslage ne postoji slobodan prostor 
 za prolaz viljuške.
Član 64
Prenošenje tereta auto-viljuškarom vrši se sa nosačem viljuške 
 pomaknutim unazad. Rastojanje između donje ivice zahvatne viljuške i tla na 
 auto-viljuškaru na točkovima, mora biti najmanje 500 mm, a na auto-viljuškaru 
 na gusenicama najmanje 250 mm.
Član 65
Dugi tereti smeju se prenositi auto-viljuškarom samo na slobodnim 
 i ravnim površinama. Zahvatanje tereta viljuškom mora se vršiti tako da bude 
 isključena mogućnost padanja odnosno rušenja tereta.
Član 66
Pri prenošenju dugih tereta istovremeno sa dva auto-viljuškara, 
 mora se odrediti lice koje će usmeravati rad sa oba auto-viljuškara.
Član 67
Za prenošenje tereta auto-viljuškarom nagib terena ne sme biti 
 veći od 3o.
Član 68
Teret koji se prenosi auto-viljuškarom mora se slagati na podmetače 
 koji obezbeđuju slobodan zahvat tereta viljuškom.
Član 69
Zabranjuje se prevoz lica auto-viljuškarom, osim lica koje 
 neposredno radi na auto-viljuškaru.
7. Rad na auto-dizalicama
Član 70
Na auto-dizalice i njihovu opremu, kao i pri radu sa njima, 
 primenjuju se, pored zaštitnih mera predviđenih Pravilnikom o higijensko-tehničkim 
 zaštitnim merama pri radu sa dizalicama, i zaštitne mere predviđene ovim pravilnikom.
Član 71
Pri manevrisanju auto-dizalicom u blizini električnih vodova, 
 krak auto-dizalice mora biti postaljen tako da je isključena mogućnost njegovog 
 dodira sa električnim vodovima.
Član 72
Pri istovaru iz vozila i slaganju dugih tereta pomoću auto-dizalice, 
 teret mora na krajevima biti vezan užadima radi sprečavanja njegovog slobodnog 
 okretanja. Radnici koji drže krajeve užadi moraju stajati van manipulacionog 
 (radnog) prostora dizalice.
Član 73
Podizanju tereta auto-dizalicom sme se pristupiti tek ako je 
 nesumnjivo utvrđena težina tereta.
Auto-dizalica se pre početka rada mora podupreti odgovarajućim 
 podupiračem, ako je to uputstvom proizvođača predviđeno.
Član 74
Zabranjuje se prevoz lica auto-dizalicom, osim lica koje neposredno 
 radi na auto-dizalici.
8. Održavanje sredstava za rad
Član 75
Uređaji i naprave koji se koriste pri utovaru tereta u vozilo 
 i istovaru tereta iz vozila, moraju biti održavani u ispravnom stanju.
III LIČNA ZAŠTITNA SREDSTVA
Član 76
Organizacija je dužna radnicima koji rade na utovaru tereta 
 u vozilo i istovaru tereta iz vozila staviti na raspolaganje odgovarajuća lična 
 zaštitna sredstva prema posebnim propisima o zaštiti na radu.
IV ZAŠTITA RADNIKA NA RADU PRI UTOVARU TERETA U VOZILO I ISTOVARU 
 TERETA IZ VOZILA
Član 77
Za vreme utovara tereta u vozilo i istovara tereta iz vozila, 
 motor vozila mora biti stavljen van pogona.
Zabranjen je utovar tereta u vozilo sa neispravnim sandukom 
 (pod, strane, naprave za zatvaranje i dr.).
Pri utovaru u vozilo valjkastih tereta, delova mašina ili bunkera 
 (sa žitom, cementom, ugljem), zabranjeno je zadržavanje lica na tovarnom prostoru 
 vozila.
Član 78
Radnici koji rade na utovaru u vozilo i istovaru iz vozila 
 opasnih i štetnih tereta (eksplozivi, kiseline, izotopi i sl.), moraju biti 
 upoznati sa opasnostima koje postoje pri radu sa takvim teretima.
Član 79
Radnici koji rade sa mehanizovanim sredstvima ili uređajima 
 na utovaru tereta u vozilo i istovaru tereta iz vozila moraju biti upoznati 
 sa opasnostima koje postoje pri radu sa takvim sredstvima odnosno uređajima.
Član 80
Žene i omladina od 15 do 18 godina života mogu vršiti utovar 
 u vozilo i istovar iz vozila samo tereta u rasutom stanju (pesak, šljunak, glina, 
 žito, povrće i sl.), a terete u komadima mogu prenositi samo ako je teret težine 
 do 20 kg, odnosno pri prenošenju udvoje samo ako je teret težine do 40 kg.
Član 81
Utovar tereta u vozilo i istovar tereta iz vozila ne smeju 
 vršiti radnici koji boluju od nesvestice, vrtoglavice, padavice, grčeva mišića 
 i sličnih bolesti.
Radnici koji stalno ili više puta u toku godine rade na utovaru 
 u vozilo i istovaru iz vozila štetnih i drugih sličnih materija, moraju se podvrgavati 
 specijalističkom lekarskom pregledu, prema važećim propisima.
V PRELAZNE I ZAVRŠNE ODREDBE
Član 82
Ako ovim pravilnikom nisu predviđene neke od mera i normativa 
 zaštite lica na radu pri utovaru tereta u vozilo odnosno istovaru tereta iz 
 vozila, primenjivaće se u pogledu tih mera i normativa odredbe Opšteg pravilnika 
 o higijenskim i tehničkim zaštitnim merama pri radu ("Službeni list FNRJ", 
 br. 16/47 i 36/50), Pravilnika o higijensko-tehničkim zaštitnim merama pri lučko-transportnom 
 radu ("Službeni list SFRJ", br. 14/64) i Pravilnika o zaštiti na radu 
 pri održavanju motornih vozila i prevozu motornim vozilima, kao i odredbe važećih 
 propisa donesenih na osnovu odredaba Osnovnog zakona o prometu zapaljivih tečnosti 
 ("Službeni list SFRJ", br. 10/65) i odredaba člana 85 Osnovnog zakona 
 o bezbednosti saobraćaja na javnim putevima ("Službeni list SFRJ", 
 br. 14/65).
Član 83
Ovaj pravilnik stupa na snagu osmog dana od dana objavljivanja 
 u "Službenom listu SFRJ".