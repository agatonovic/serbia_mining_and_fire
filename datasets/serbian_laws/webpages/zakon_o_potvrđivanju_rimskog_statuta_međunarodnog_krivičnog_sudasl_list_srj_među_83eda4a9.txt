Title: ZAKONO POTVRĐIVANJU RIMSKOG STATUTA MEĐUNARODNOG 
        KRIVIČNOG SUDA
URL: https://www.paragraf.rs/propisi/zakon-o-potvrdjivanju-rimskog-statuta-medjunarodnog-krivicnog-suda.html
Extracted: 2025-07-06T23:19:38.352467
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ZAKON
O POTVRĐIVANJU RIMSKOG STATUTA MEĐUNARODNOG 
        KRIVIČNOG SUDA
("Sl. list SRJ - Međunarodni ugovori", 
        br. 5/2001)
ČLAN 1
Potvrđuje se Rimski statut Međunarodnog krivičnog suda, usvojen 
  17. jula 1998. godine u Rimu, u originalu na arapskom, kineskom, engleskom, 
  francuskom, ruskom i španskom jeziku.
ČLAN 2
Tekst Rimskog statuta u originalu na engleskom i u prevodu 
  na srpski jezik glasi:
RIMSKI STATUT MEĐUNARODNOG KRIVIČNOG SUDA
PREAMBULA
Države članice ovog Statuta,
Svesne činjenice da su svi narodi povezani zajedničkim vezama, 
  da su njihove kulture spojene zajedničkim nasleđem, a istovremeno zabrinute 
  što ovaj osetljivi mozaik može biti slomljen svakog trenutka,
Svesne da su tokom ovog veka milioni dece, žena i muškaraca 
  bili žrtve do sada nezamislivih svireposti koje duboko šokiraju svest o humanosti,
Uviđajući da tako teški zločini ugrožavaju mir, sigurnost i 
  dobrobit sveta,
Potvrđujući da najozbiljnija krivična dela za koje je zabrinuta 
  međunarodna zajednica kao celina ne smeju proći nekažnjeno, a da njihovo efikasno 
  krivično gonjenje njihovih izvršilaca mora biti obezbeđeno preduzimanjem odgovarajućih 
  mera na nacionalnom nivou i jačanjem međunarodne saradnje,
Rešene da promene dosadašnju praksu nekažnjavanja počinilaca 
  ovih krivičnih dela i time doprinesu prevenciji istih,
Podsećajući da je dužnost svake države da, u skladu sa svojom 
  stvarnom nadležnošću, pokrene krivični postupak protiv lica koja su počinila 
  krivična dela regulisana međunarodnim dokumentima,
Ponovo potvrđujući ciljeve i principe Povelje Ujedinjenih nacija, 
  i posebno naglašavajući obavezu svih država da se uzdrže od pretnje ili upotrebe 
  sile protiv teritorijalnog integriteta i političke nezavisnosti bilo koje države 
  ili od preduzimanja kakve druge aktivnosti u suprotnosti sa ciljevima Ujedinjenih 
  nacija,
Ističući s tim u vezi da nijedna odredba ovog Statuta ne sme 
  biti protumačena u smislu davanja prava bilo kojoj državi da se umeša u oružani 
  konflikt ili unutrašnje stvari bilo koje druge države,
Rešene da u tom cilju, a za dobrobit sadašnjih i budućih generacija, 
  osnuju nezavisan, stalni Međunarodni krivični sud koji bi predstavljao deo sistema 
  Ujedinjenih nacija i koji bi bio nadležan za vođenje krivičnog postupka povodom 
  najtežih krivičnih dela koja su za takva proglašena od strane celokupne međunarodne 
  zajednice,
Naglašavajući da će Međunarodni krivični sud osnovan po ovom 
  Statutu biti komplementaran sa nacionalnim krivičnim zakonodavstvima,
Odlučne da garantuju trajno uvažavanje i ostvarivanje pravde 
  na međunarodnom planu,
Saglasile su se kako sledi
Deo 1
OSNIVANJE SUDA
Član 1
Sud
Međunarodni krivični sud (u daljem tekstu "Sud") 
  osniva se ovim pravnim aktom. Osniva se kao stalno sudsko telo i nadležan je 
  za vođenje krivičnog postupka protiv lica za koje postoji osnovana sumnja da 
  su počinila najteža krivična dela od međunarodnog značaja, na način kako je 
  to predviđeno ovim Statutom, i biće komplementaran nacionalnim krivičnim nadležnostima 
  država. Nadležnost Suda i njegovo funkcionisanje regulisani su odredbama ovog 
  Statuta.
Član 2
Odnos Suda i Ujedinjenih nacija
Saradnja Suda i Ujedinjenih nacija zasniva se na ugovoru, sa 
  kojim ugovorom, prema odredbama ovog Statuta, treba da se saglasi Skupština 
  država članica. Po pribavljanju ove saglasnosti, ugovor u ime Suda zaključuje 
  predsednik Suda.
Član 3
Sedište Suda
1. Sedište Suda je u Hagu, u Holandiji ("zemlja domaćin").
2. Sud zaključuje ugovor o glavnom sedištu Suda sa zemljom 
  domaćinom. Ovaj ugovor mora biti odobren od strane Skupštine zemalja članica. 
  Ugovor sa zemljom domaćinom u ime Suda zaključuje predsednik Suda.
3. Sud može da zaseda i na nekom drugom mestu, kad god se za 
  tim pokaže potreba, i to na način kako je to predviđeno Statutom.
Član 4
Pravno svojstvo i nadležnost Suda
1. Sud ima svojstvo međunarodno priznatog pravnog lica. Sud 
  je nadležan za obavljanje onih delatnosti kojima ispunjava svoje dužnosti predviđene 
  Statutom i kojima ispunjava svrhu radi koje je osnovan.
2. Nadležnost Suda se, prema odredbama Statuta, proteže na 
  teritoriji svih država članica, a po osnovu posebnog ugovora zaključenog sa 
  državom koja nije članica niti potpisnica Statuta, nadležnost Suda se proteže 
  i na teritoriju te države.
Deo 2
NADLEŽNOST SUDA, DOPUŠTENOST POKRETANJA I VOĐENJA KRIVIČNOG 
  POSTUPKA I PRAVO KOJE SE PRIMENJUJE
Član 5
Krivična dela u nadležnosti Suda
1. Sud je nadležan za vođenje krivičnog postupka povodom najtežih 
  krivičnih dela, koja su za takva proglašena od strane celokupne međunarodne 
  zajednice. U skladu sa Statutom, Sud je nadležan u pogledu sledećih krivičnih 
  dela:
a) Krivično delo genocida;
b) Krivična dela regulisana kao "zločini protiv čovečnosti";
c) Krivična dela regulisana kao "ratni zločini";
d) Agresija.
2. Sud je nadležan za krivično delo agresije nakon što se propisima 
  donetim u smislu čl. 121. i 123, ustanove elementi bića ovog krivičnog dela, 
  i tako ispune prethodni uslovi za ustanovljenje nadležnosti Suda. Ti propisi 
  moraju biti u skladu sa odgovarajućim odredbama Povelje Ujedinjenih nacija.
Član 6
Genocid
U smislu odredbi Statuta, krivičnim delom "genocida" 
  smatra se bilo koja od sledećih radnji počinjenih u nameri da se, u celini ili 
  delimično, uništi nacionalna, etnička, rasna ili verska grupa, i to preduzimanjem 
  neke od sledećih radnji:
a) Ubijanje članova grupe;
b) Prouzrokovanje teških fizičkih ili mentalnih patnji članova 
  grupe;
c) Namerno podvrgavanje grupe životnim uslovima koji treba 
  da dovedu do njenog potpunog ili delimičnog uništenja;
d) Preduzimanje mera koje su uperene ka sprečavanju rađanja 
  u okviru grupe;
e) Prinudno premeštanje dece iz jedne grupe u drugu.
Član 7
Zločin protiv čovečnosti
1. U smislu odredbi ovog Statuta pod "zločinom protiv 
  čovečnosti" smatra se bilo koja od sledećih radnji, koje su preduzete kao 
  deo šireg ili sistematskog napada uperenog protiv civilnog stanovništva, kao 
  takvog, pri čemu se pod napadom smatra bilo koja od sledećih radnji:
(a) Ubistvo;
(b) Istrebljenje;
(c) Porobljavanje;
(d) Deportacija ili prisilno premeštanje stanovništva;
(e) Zatvaranje i drugi oblici lišavanja slobode, a koji se 
  preduzimaju uz kršenje osnovnih pravila međunarodnog prava;
(f) Mučenje;
(g) Silovanje, seksualno ropstvo, prisilna prostitucija, prisilna 
  trudnoća, prisilno sterilisanje, i svaki drugi oblik seksualnog zlostavljanja 
  ovakve ili slične prirode;
(h) Proterivanje bilo koje grupe ili zajednice na političkoj, 
  verskoj, rasnoj, nacionalnoj, etničkoj, kulturnoj i polnoj osnovi, na način 
  kako je to definisano u stavu 3. ili proterivanje na kakvoj drugoj osnovi koje 
  je strogo zabranjeno međunarodnim pravom, a u vezi je sa bilo kojom radnjom 
  preciziranom ovim stavom ili u vezi sa bilo kojim krivičnim delom iz nadležnosti 
  Suda;
(i) Nestanak lica;
(j) Aparthejd;
(k) Drugi nehumani postupci sličnog karaktera, kojima se namerno 
  prouzrokuju teške patnje ili ozbiljno ugrožavanje fizičkog ili mentalnog zdravlja;
2. U smislu stava 1. Statuta:
(a) pod "napadom usmerenim protiv civilnog stanovništva" 
  smatra se delovanje koje se zasniva na izvršenju više radnji preciziranih u 
  stavu 1. ovog člana, a koje se preduzimaju protiv civilnog stanovništva, kao 
  takvog, pri čemu je ovakvo delovanje proisteklo na osnovu ili povodom političkog 
  programa države ili kakve druge organizacije koja je svojim programom podstrekavala 
  da se takvo delo izvrši;
(b) "Istrebljenje" podrazumeva namerno podvrgavanje 
  civilnog stanovništva životnim uslovima, koje, između ostalog, karakteriše lišavanje 
  hrane i lekova, u nameri da se na taj način prouzrokuje uništenje dela stanovništva;
(c) "Porobljavanje" znači vršenje pojedinačnih ili 
  svih ovlašćenja koja proističu iz prava svojine nad nekim licem, a koja podrazumevaju 
  vršenje ovih ovlašćenja u trgovini licima, posebno ženama i decom;
(d) "Deportacija ili prisilno premeštanje stanovništva" 
  podrazumeva prisilno raseljavanje lica u smislu proterivanja lica sa područja 
  na kojima su ta lica legalno nastanjena, i drugih prinudnih mera, a koje mere 
  se preduzimaju suprotno pravilima utemeljenim međunarodnim pravom;
(e) "Mučenje" se definiše kao namerno prouzrokovanje 
  bola i teških patnji, fizičkih ili duševnih, nad osobom koja se drži u pritvoru 
  ili je pod kontrolom okrivljenog. Mučenjem se ne smatra nanošenje bola ili patnje 
  koji su prouzrokovani slučajno ili su nastali kao prateća posledica primene 
  zakonskih sankcija;
(f) "Prisilna trudnoća" predstavlja protivpravnim 
  zatočenjem žena izazvanu trudnoću, koja radnja je preduzeta sa ciljem da se 
  na taj način utiče na promenu etničkog sastava stanovništva, ili koja trudnoća 
  je nastala povodom drugih teških oblika kršenja međunarodnog prava. Ova definicija 
  se nikako neće tumačiti na način koji je u koliziji sa odredbama nacionalnog 
  zakonodavstva a koje regulišu pitanje trudnoće;
(g) "Progon" se određuje kao namerno i ozbiljno lišavanje 
  osnovnih prava, suprotno međunarodnom pravu, a koje se preduzima prema određenim 
  licima samo zato što ta lica pripadaju određenoj grupi;
(h) "Aparthejd" podrazumeva nečovečne radnje slične 
  onima opisanim u stavu 1. ovog člana, a koje su počinjene u kontekstu sistematskog 
  ugnjetavanja i dominacije jedne rasne grupe nad bilo kojom drugom rasnom grupom, 
  a koji postupci uživaju podršku određenog režima a namenjeni su njegovom daljem 
  održavanju;
(i) "Prisilno nestajanje fizičkih lica", podrazumeva 
  hapšenje, zatvaranje ili otmicu lica od strane države ili političke organizacije, 
  odnosno preduzetih sa njihovim odobrenjem odnosno uz njihovu podršku, pri čemu 
  država odnosno politička organizacija odbija da da informacije o lišenju slobode 
  ili informacije o sudbini ili boravištu tih lica, a to sve sa namerom da takvim 
  licima na duži vremenski period uskrati pravnu zaštitu koja im pripada po zakonu.
3. Pod pojmom "pol", u smislu odredbi Statuta, podrazumevaju 
  se muški i ženski pol, i to sa značenjem koje im se pridaje u društvu. Pojam 
  "pol" ima isključivo gore pomenuto značenje.
Član 8
Ratni zločini
1. Sud je nadležan da postupa u odnosu na ratne zločine posebno 
  kada su oni počinjeni kao deo plana ili politike ili ako je ovo krivično delo 
  počinjeno u velikom broju slučajeva.
2. "Ratnim zločinom" se, u duhu Statuta, smatra:
(a) Ozbiljno kršenje Ženevskih konvencija od 12. avgusta 1949. 
  tačnije, sledeći postupci protiv lica ili imovine zaštićenih odredbama određene 
  Ženevske konvencije:
(i) Namerno ubijanje;
(ii) Mučenje ili nečovečni postupci, uključujući biološke eksperimente;
(iii) Namerno nanošenje suvišne patnje, teških telesnih povreda 
  ili narušavanje zdravlja;
(iv) Obimna razaranja i prisvajanje tuđe imovine koje se ne 
  može opravdati vojnom potrebom, i koja su pri tom izvršena nezakonito i bezobzirno;
(v) Prisiljavanje ratnih zarobljenika ili drugih zaštićenih 
  lica da služe u neprijateljskim snagama;
(vi) Namerno lišavanje ratnih zarobljenika ili drugih zaštićenih 
  lica njihovog prava na fer i pravično suđenje;
(vii) Nezakonito proterivanje ili preseljavanje i nezakonito 
  zatvaranje lica;
(viii) Uzimanje talaca;
(b) Druge ozbiljne povrede zakona i ratnih običaja koji se 
  primenjuju u međunarodnom oružanom sukobu, a prema utvrđenim pravilima međunarodnog 
  prava, u ove povrede se ubraja:
(i) namerno usmeravanje napada protiv civilnog stanovništva 
  ili protiv pojedinačnih civilnih lica koja nisu direktno umešana u sukob;
(ii) Namerno usmeravanje napada na civilne objekte, tj. na 
  objekte koji nisu vojni ciljevi;
(iii) Namerno usmeravanje napada na osoblje, instalacije, materijale, 
  jedinice ili vozila uključena u humanitarnu pomoć ili mirovnu misiju u skladu 
  sa Poveljom UN, sve dotle dok imaju prava na zaštitu ili pružaju pomoć civilima 
  ili civilnim objektima po međunarodnim zakonima koji važe za oružane sukobe;
(iv) Namerno započinjanje napada, znajući da će takav napad 
  prouzrokovati propratna stradanja ili nanošenje povreda civilima ili nanošenje 
  štete civilnim objektima ili da će uzrokovati velika, dugotrajna i ozbiljna 
  oštećenja životne sredine, što bi bilo očigledno nesrazmerno u odnosu na očekivani, 
  konkretan i neposredni vojni učinak;
(v) Napad ili bombardovanje, bilo kojim sredstvima, gradova, 
  sela, boravišta ili građevina koji nisu branjeni ili koji nisu vojni objekti;
(vi) Ubijanje ili ranjavanje vojnika koji je položio oružje 
  ili više nema nameru da se brani, a to je učinio sa ciljem da se preda;
(vii) Zloupotreba zastave kojom se daje znak za primirje, zastave 
  ili vojnog obeležja i uniforme koje pripadaju neprijatelju ili Ujedinjenim nacijama, 
  kao i zloupotreba karakterističnih amblema definisanih Ženevskim konvencijama, 
  a koja su imala za posledicu izazivanje smrti ili teških telesnih povreda;
(viii) Neposredno ili posredno preseljenje dela stanovništva, 
  od strane Okupacione sile, na teritoriju koju je ona okupirala ili izmeštanje 
  i preseljenje celokupnog stanovništva ili njegovog dela sa okupirane teritorije 
  na neokupiranu teritoriju;
(ix) Namerno usmeravanje napada na verske, obrazovne, umetničke 
  ili naučne objekte ili objekte koji se koriste u dobrotvorne svrhe, istorijske 
  spomenike, bolnice i mesta gde se sakupljaju bolesni i ranjeni, pod uslovom 
  da to nisu vojni ciljevi;
(x) Podvrgavanje lica, koja su zatočena i pod vlašću su protivničke 
  strane, fizičkom sakaćenju ili medicinskim ili naučnim eksperimentima ma koje 
  vrste koji nisu opravdani medicinskim, stomatološkim ili bolničkim lečenjem 
  te osobe, niti su izvedeni u njegovom/njenom interesu, a koji mogu da uzrokuju 
  smrt ili ozbiljno ugrožavanje zdravlja te osobe ili osoba;
(xi) Ubijanje ili ranjavanje izdajnika koji pripadaju neprijateljskom 
  narodu ili vojsci;
(xii) Objavljivanje da se prema neprijatelju neće postupati 
  s milošću;
(xiii) Uništavanje ili konfiskacija neprijateljske imovine, 
  osim ukoliko to strogo ne zahtevaju potrebe rata;
(xiv) Ukidanje i suspendovanje prava, i zabrana učešća u postupku 
  pred sudom državljanima neprijateljske strane;
(xv) Prinuđivanje pripadnika neprijateljske strane da učestvuju 
  u ratnim operacijama, uperenim protiv njihove zemlje, čak i ako su bili u službi 
  strane s kojom se ratovalo pre otpočinjanja rata;
(xvi) Pljačkanje gradova i drugih naselja, čak i ako su ista 
  osvojena u napadu;
(xvii) Korišćenje otrova i sredstava koja u sebi sadrže otrovne 
  supstance;
(xviii) Korišćenje zagušljivaca, otrovnih i drugih gasova, 
  kao i svih drugih sličnih tečnosti, materija ili izuma;
(xix) Korišćenje municije koja se lako rasprskava u ljudskom 
  telu, kao što su meci sa čvrstom čaurom koja ne pokriva u potpunosti sredinu 
  metka i/ili je pokrivena ali sa zasecima;
(xx) Korišćenje oružja, projektila, materijala i metoda ratovanja 
  koji su takve prirode da mogu uzrokovati teške povrede ili nepotrebne patnje 
  ili se istim krši međunarodno pravo oružanog sukoba, pod uslovom da su takva 
  oružja, projektili, materijali i metodi ratovanja zabranjeni i uključeni u aneks 
  ovog Statuta amandmanom a u skladu sa odgovarajućim odredbama preciziranim u 
  čl. 121. i 123. Statuta;
(xxi) Narušavanje ličnog dostojanstva, a posebno ponižavajuće 
  i degradirajuće postupanje,
(xxii) Izvršenje krivičnog dela silovanja, seksualno ropstvo, 
  prisiljavanje na prostituciju, nasilnu trudnoću, kako je definisano u članu 
  7. stav 2 (f), prisilnu sterilizaciju ili bilo koji drugi oblik seksualnog zlostavljanja 
  koji se definiše kao ozbiljno kršenje Ženevskih konvencija;
(xxiii) Iskorišćavanje civila ili nekih drugih kategorija zaštićenih 
  lica, da bi se povratile određene zone, oblasti ili da bi se određene vojne 
  snage zaštitile od vojnih operacija;
(xxiv) Namerni napadi na objekte, medicinske jedinice, transportna 
  sredstva i medicinsko osoblje koje koristi očigledne oznake precizirane u Ženevskim 
  konvencijama u skladu sa međunarodnim pravom;
(xxv) Namerno pribegavanje izgladnjavanju civila kao metode 
  ratovanja, baziranom na lišavanju namirnica neophodnih za njihov opstanak, uključujući 
  namerno sprečavanje deljenja minimalnih porcija preciziranih Ženevskim konvencijama;
(xxvi) Regrutovanje ili na bilo koji drugi način stavljanje 
  u vojnu službu dece ispod 15 godina starosti u nacionalne oružane snage ili 
  njihovo korišćenje za aktivno učestvovanje u borbi;
(c) U slučajevima oružanog sukoba koji nije međunarodnog karaktera, 
  ozbiljna kršenja člana 3. zajedničkog za četiri Ženevske konvencije od 12. avgusta 
  1949. naime, bilo koje od dole navedenih krivičnih dela počinjenih protiv lica 
  koja nisu uzimala aktivno učešće u neprijateljstvima, uključujući pripadnike 
  vojnih snaga koji su položili oružje i one koji su van borbe zbog bolesti, ranjavanja, 
  lišenja slobode ili ma kog drugog razloga, kao što su:
(i) Nasilje nad životom i telom, posebno ubistvo u svakom obliku 
  (kvalifikovano i privilegovano ubistvo), sakaćenje, okrutno ponašanje i mučenje;
(ii) Narušavanje ličnog dostojanstva, a naročito ponižavajućim 
  i degradirajućim postupanjem;
(iii) Uzimanje talaca;
(iv) Donošenje presuda i izvršenje smrtne kazne bez prethodne 
  objave presude od strane legitimno konstituisanog suda, koji bi obezbedio sve 
  zakonske garancije koje su opšte predviđene kao neophodne u svakom sudskom postupku;
(d) Stav 2 (c) se odnosi na oružane sukobe koji nemaju međunarodni 
  karakter a ne odnosi se na unutrašnje nemire i sukobe, kao što su pobune, pojedinačni 
  i sporadični akti nasilja ili na druge akte slične prirode;
(e) Druge ozbiljne povrede zakona i običaja do kojih dođe u 
  oružanim sukobima koji nisu međunarodnog karaktera, a koje povrede su predviđene 
  odgovarajućim odredbama međunarodnog prava, konkretno bilo koja od sledećih 
  radnji:
(i) Namerno usmeravanje napada na civilno stanovništvo ili 
  na civile koji nisu uzimali aktivnog učešća u neprijateljstvima;
(ii) Namerno usmeravanje napada na objekte, materijale, medicinske 
  jedinice, transportna sredstva i medicinsko osoblje koje nosi očigledno istaknute 
  oznake precizirane u Ženevskim konvencijama, u skladu sa međunarodnim pravom;
(iii) Namerno usmeravanje napada na osoblje, instalacije, materijale, 
  jedinice ili vozila humanitarne pomoći ili mirovne misije u skladu sa Poveljom 
  Ujedinjenih nacija, za vreme dok pružaju zaštitu i pomoć civilima ili civilnim 
  objektima po zakonu o oružanom sukobu;
(iv) Namerno usmeravanje napada na religijske, obrazovne, umetničke, 
  naučne objekte, kao i objekte za dobrotvorne svrhe, istorijske spomenike, bolnice 
  i mesta gde su skupljeni ranjeni i bolesni, pod uslovom da ne predstavljaju 
  vojne ciljeve;
(v) Pljačkanje naselja ili mesta, čak i kada su ista osvojena 
  u napadu;
(vi) Silovanja, seksualno ropstvo, prisiljavanje na prostituciju, 
  nasilnu trudnoću, kako je definisano u članu 7, stav 2 (f), prisilnu sterilizaciju 
  ili bilo koji drugi oblik seksualnog zlostavljanja definisan kao teško kršenje 
  člana 3. zajedničkog za sve četiri Ženevske konvencije;
(vii) Regrutovanje ili na bilo koji drugi način stavljanje 
  u vojnu službu dece ispod 15 godina starosti, u nacionalne oružane snage ili 
  njihovo korišćenje za aktivno učestvovanje u borbi;
(viii) Naređenje za premeštaj civilnog stanovništva kao posledica 
  vođenja oružanog sukoba, osim ako to ne zahtevaju sigurnost civila ili neophodni 
  vojni razlozi;
(ix) Podmuklo ubijanje ili ranjavanje boraca protivničke strane;
(x) Objavljivanje da se prema neprijatelju neće postupati s 
  milošću;
(xi) Podvrgavanje zarobljenika fizičkom sakaćenju ili medicinskim 
  ili naučnim eksperimentima ma koje vrste koji nisu opravdani medicinskim, stomatološkim 
  ili bolničkim lečenjem te osobe, niti su izvedeni u njegovom/njenom interesu, 
  a koji mogu da uzrokuju smrt ili ozbiljno ugroze zdravlje te osobe ili osoba;
(xii) Uništavanje ili oduzimanje imovine neprijateljske strane, 
  osim kada je takvo uništavanje ili oduzimanje bilo neophodno i opravdano nužnošću 
  sukoba;
(f) Stav 2 (e) se odnosi na oružane sukobe koji nisu međunarodnog 
  karaktera pa se stoga ne primenjuje na situacije unutrašnjih nemira i sukoba, 
  kao što su pobune, pojedinačni i sporadični akti nasilja ili drugi slični akti. 
  Ovaj stav se primenjuje na oružane sukobe koji se odvijaju na teritoriji države 
  na kojoj je u toku produženi oružani sukob između organa vlasti i organizovanih 
  oružanih grupa ili između samih grupa.
3. Nijedna od odredbi iz st. 2 (c) i (d) ne odnosi se na pravo 
  vlade da održi ili ponovo uspostavi red i zakon u državi ili da brani njeno 
  jedinstvo i teritorijalni integritet svim legitimnim sredstvima koja joj stoje 
  na raspolaganju.
Član 9
Elementi bića krivičnog dela
1. Elementi bića krivičnog dela pomažu Sudu u tumačenju i primeni 
  čl. 6, 7. i 8. Statuta. Oni se usvajaju dvotrećinskom većinom glasova članova 
  Skupštine država članica.
2. Izmene elemenata bića krivičnih dela može predložiti:
(a) Svaka država članica;
(b) Sudije i to apsolutnom većinom glasova;
(c) Tužilac.
Takve izmene se usvajaju dvotrećinskom većinom glasova članova 
  Skupštine država članica.
3. Elementi bića krivičnih dela i njihove izmene moraju biti 
  u skladu sa ovim Statutom.
Član 10
Nijedna od odredbi ovog dela Statuta neće se tumačiti na način 
  ograničavajući ili pristrasan u odnosu na postojeća pravila međunarodnog prava 
  ili u odnosu na pravila čije donošenje tek predstoji. Odredbe ovog dela Statuta 
  tumače se u konkretne svrhe koje ovaj Statut treba da ostvari.
Član 11
Nadležnost
(rationae temporis)
1. Sud je nadležan samo u odnosu na krivična dela koja su izvršena 
  posle stupanja na snagu ovog Statuta.
2. Ako država prihvati Statut po njegovom stupanju na snagu, 
  Sud je nadležan samo u odnosu na krivična dela koja su izvršena, posle stupanja 
  na snagu ovog Statuta u odnosu na tu državu, osim ako ta država ne istakne da 
  želi da se postupa po članu 12. stav 3.
Član 12
Preduslovi za sprovođenje nadležnosti
1. Država koja prihvati ovaj Statut time prihvata i nadležnost 
  Suda u vezi sa krivičnim delima navedenim u članu 5.
2. U slučaju člana 13. stav (a) ili (c), Sud je nadležan u 
  slučaju da je jedna ili više od dole navedenih država prihvatila ovaj Statut 
  ili nadležnost Suda u skladu sa stavom 3;
(a) Država na čijoj je teritoriji izvršeno određeno krivično 
  delo odnosno država čiju zastavu nosi brod odnosno vazduhoplov (država kojoj 
  pripadaju plovilo odnosno vazduhoplov) na kojem je krivično delo izvršeno;
(b) Država čiji je državljanin okrivljen za izvršenje krivičnog 
  dela.
3. Ako je prihvatanje Statuta od strane države koja nije članica 
  ovog Statuta neophodno u skladu sa stavom 2. ovog člana, tada ta država može 
  da prihvati nadležnost Suda u odnosu na gore navedena krivična dela, i to po 
  osnovu deklaracije podnete Sekretarijatu, pri čemu ta država prihvata nadležnost 
  Suda samo u odnosu na konkretno krivično delo o kome je u datom slučaju reč. 
  Država koja je prihvatila Statut sarađuje sa Sudom bez ikakvog odlaganja ili 
  izuzetka u saglasnosti sa Delom 9.
Član 13
Obavljanje nadležnosti
Sud obavlja svoju nadležnost u vezi sa krivičnim delima navedenim 
  u članu 5, u skladu sa propisima ovog Statuta to čini u sledećim slučajevima:
(a) U situaciji kada je izvršenje jednog ili više takvih krivičnih 
  dela prijavljeno tužiocu od strane države, a u skladu sa članom 14. Statuta;
(b) U situaciji kada je izvršenje jednog ili više krivičnih 
  dela prijavljeno tužiocu od strane Saveta bezbednosti koji postupa u saglasnosti 
  sa Glavom 7 Povelje UN;
(c) Ako je tužilac započeo istragu u vezi sa krivičnim delom, 
  a u skladu sa članom 15.
Član 14
Prijavljivanje krivičnog dela od strane države članice
1. Država članica može da prijavi tužiocu izvršenje jednog 
  ili više krivičnih dela iz nadležnosti Suda, zahtevajući time od tužioca da 
  ispita slučaj da bi se utvrdilo da li jedno ili više lica treba da bude okrivljeno 
  za ta krivična dela.
2. Kad god je to moguće, prijava treba da sadrži sve relevantne 
  okolnosti, i mora biti potkrepljena odgovarajućim dokumentima koji su toj državi 
  dostupni.
Član 15
Tužilac
1. Tužilac može da započne istragu proprio motu (na sopstvenu 
  inicijativu), na bazi informacija o krivičnom delu iz nadležnosti Suda.
2. Tužilac ispituje relevantnost pribavljenih informacija. 
  U ovu svrhu on/ona mogu da zatraže dodatne informacije od države, organa UN, 
  međudržavnih i nevladinih organizacija ili drugih pouzdanih izvora za koje on/ona 
  smatra da su pogodni da pruže traženu informaciju, a može i da primi pismeno 
  ili usmeno svedočenje u sedištu Suda.
3. Ako tužilac nađe da ima osnova za sprovođenje istrage, on/ona 
  će Veću koji vodi prethodni postupak podneti zahtev za sprovođenje istrage, 
  zajedno sa propratnim materijalima koji su prikupljeni. Oštećeni mogu da daju 
  svoje izjave Veću koje vodi prethodni postupak, u skladu sa Pravilima postupka 
  i izvođenja dokaza.
4. Ako Veće koje vodi prethodni postupak, nakon što dobije 
  zahtev i propratni materijal, nađe da ima osnova za sprovođenje istrage, i ako 
  je reč o krivičnom delu iz nadležnosti Suda, ono donosi rešenje o sprovođenju 
  istrage, bez štetnih posledica na kasnije odluke Suda po pitanju nadležnosti 
  i dopuštenosti pokretanja i vođenja krivičnog postupka.
5. Neslaganje Veća koje vodi prethodni postupak sa zahtevom 
  tužioca za sprovođenje istrage, ne predstavlja smetnju tužiocu da podnese drugi, 
  novi zahtev za sprovođenje istrage, zasnovan na novim činjenicama ili dokazima 
  vezanim za isti predmet.
6. Ako posle prethodnog ispitivanja, u smislu st. 1. i 2. ovog 
  člana, tužilac nađe da raspoložive informacije ne daju osnova za sprovođenje 
  istrage, on/ona je dužan da o ovome obavesti one koji su mu dostavili informacije. 
  Ovakva odluka tužioca ne predstavlja smetnju da postupi na isti način u razmatranju 
  novih informacija koje su mu dostavljene, a vezane su za isti slučaj, u svetlu 
  novih činjenica ili dokaza.
Član 16
Odlaganje istrage ili krivičnog gonjenja
Istraga ili krivično gonjenje neće biti započeto ili sprovedeno 
  po ovom Statutu u periodu od 12 meseci, pošto je Savet bezbednosti u rezoluciji 
  prihvaćenoj u skladu sa glavom 7 Povelje UN, izneo ovaj zahtev Sudu o odlaganju 
  istrage ili krivičnog gonjenja; Savet bezbednosti može da ponovi svoj zahtev 
  pod istim uslovima.
Član 17
Prihvatljivost slučaja
1. Imajući u vidu stav 10. Preambule i član 1, Sud donosi odluku 
  da se u konkretnom slučaju postupak ne može pokrenuti niti voditi, kada je:
(a) Istragu vodila i krivični postupak sprovela država koja 
  je nadležna za preduzimanje ovih procesnih radnji u odnosu na konkretno krivično 
  delo osim ako ta država nije sposobna da valjano sprovede istragu ili krivični 
  postupak;
(b) Istragu je sprovela država koja je nadležna da pokrene 
  istragu i sprovede krivični postupak protiv određenog lica za određeno krivično 
  delo, a ta država je donela odluku da ne vodi krivični postupak protiv određenog 
  lica, osim ako je odluka doneta kao posledica nezainteresovanosti ili nesposobnosti 
  države da vodi taj postupak;
(c) Određenom licu koje se i u predmetu pred ovim Sudom pojavljuje 
  kao okrivljeno, je već bilo suđeno za krivično delo, a na koju presudu je uložena 
  žalba, pri čemu se suđenje nije smelo dozvoliti u smislu odredbe člana 20. stav 
  3;
(d) Slučaj nije od takve važnosti da bi opravdao dalje angažovanje 
  Suda.
2. Da bi doneo odluku o dopuštenosti pokretanja i vođenja krivičnog 
  postupka u konkretnom slučaju, odnosno odluku o prihvatanju određenog slučaja, 
  Sud razmatra, imajući u vidu načela odgovarajućeg zakonskog postupka, da li 
  je u konkretnom slučaju:
(a) postupak bio pokrenut ili se pokreće, ili je država donela 
  odgovarajuću odluku u cilju zaštite lica od krivične odgovornosti za krivično 
  delo iz nadležnosti Suda, a koje krivično delo je predviđeno članom 5. Statuta;
(b) došlo do neopravdanog zastoja u postupku, koji se u datim 
  okolnostima protivi nameri da se okrivljeni izvede pred Sud;
(c) postupak nije vođen ili se ne vodi nezavisno i nepristrasno, 
  ili se vodi na način koji je u datim okolnostima protivan nameri da se okrivljeni 
  izvede pred Sud.
3. U cilju donošenja odluke o preuzimanju nadležnosti u konkretnom 
  slučaju, Sud ispituje razloge zbog kojih odnosna država nije sposobna da uhvati 
  okrivljenog, pribavi potrebne dokaze, iskaze svedoka ili da preduzme druge procesne 
  radnje, a posebno da li su ovi razlozi zasnovani na potpunoj i suštinskoj objektivnoj 
  nemogućnosti pravosudnog sistema odnosne države da vodi krivični postupak.
Član 18
Preliminarne odluke vezane za prihvatljivost
1. Kada je pravna situacija opisana u članu 13. stav (a) Statuta, 
  prijavljena Sudu, a tužilac je mišljenja da ima osnova za pokretanje istrage, 
  ili kada tužilac u skladu sa članom 13 (c) i članom 15. inicira pokretanje istrage, 
  dužan je da o ovome obavesti sve države članice kao i one države koje bi, imajući 
  u vidu prirodu i sadržinu dostavljenih informacija, pokrenule i sprovele krivični 
  postupak povodom gore navedenih krivičnih dela. Tužilac je ovlašćen da ove države 
  obavesti na bazi poverenja, a ako je mišljenja da je zbog potrebe zaštite određenih 
  lica, sprečavanja uništenja dokaza ili sprečavanja bekstva određenog lica neophodno 
  da ove informacije ostanu u tajnosti, ovim državama može dostaviti samo pojedine 
  informacije.
2. U roku od mesec dana od prijema obaveštenja, država izveštava 
  Sud da sprovodi ili je sprovela istragu protiv svojih državljana ili protiv 
  lica drugog državljanstva koja potpadaju pod njenu nadležnost u vezi sa protivpravnim 
  delima koja su predviđena kao krivična dela po članu 5. Statuta, i na koja se 
  odnose informacije koje su prosleđene odnosnoj državi na znanje. Na zahtev te 
  države, tužilac će ustupiti sprovođenje istrage protiv određenog lica istražnim 
  organima odnosne države, osim ukoliko Veće koje vodi prethodni postupak, na 
  zahtev tužioca, nije već odobrilo sprovođenje istrage u konkretnom slučaju.
3. Tužiočevo ustupanje sprovođenja istrage može biti ponovo 
  razmotreno u narednih 6 meseci računajući od dana ustupanja ili u svakom trenutku 
  kada nastupe bitne promene okolnosti koje se baziraju na odsustvu volje ili 
  objektivnoj nemogućnosti te države da sprovede istragu.
4. Zainteresovana država ili tužilac može izjaviti žalbu Žalbenom 
  veću na odluku koju je donelo Veće koje vodi prethodni postupak, a u skladu 
  sa članom 82. O ovoj žalbi odluka se donosi po hitnom postupku.
5. Kada tužilac ustupi sprovođenje istrage u skladu sa stavom 
  2, tužilac je ovlašćen da zahteva da ga država periodično informiše o toku istrage 
  i procesnim radnjama koje namerava da preduzme. Država je dužna da po ovim zahtevima 
  postupi bez nepotrebnog odlaganja.
6. U očekivanju odluke Veća koje vodi prethodni postupak ili 
  svakom trenutku nakon što tužilac ustupi sprovođenje istrage, u saglasnosti 
  sa ovim članom, tužilac ima pravo da, u izuzetnim slučajevima, traži ovlašćenje 
  od Veća koje vodi prethodni postupak da preduzme neophodne korake u cilju očuvanja 
  dokaza u situaciji u kojoj postoji jedinstvena prilika da se pribave važni dokazi 
  ili postoji rizik da se takvi dokazi kasnije neće moći pribaviti.
7. Država koja je osporila odluku koju je donelo Veće koje 
  vodi prethodni postupak po ovom članu, može da ospori i pitanje dopuštenosti 
  pokretanja istrage i sprovođenja postupka u smislu člana 19. Statuta, a na osnovu 
  novih državnih činjenica ili bitno promenjenih okolnosti.
Član 19
Prigovor nenadležnosti i nedopuštenosti pokretanja i vođenja 
  krivičnog postupka
1. Sud je dužan da pazi u toku čitavog postupka na svoju nadležnost, 
  u svakom predmetu po kome postupa. Sud je na osnovu člana 17. Statuta ovlašćen 
  da po sopstvenom nahođenju ispituje da li ima osnova za pokretanje i vođenje 
  krivičnog postupka u svakom konkretnom slučaju.
2. Prigovor nedopuštenosti pokretanja i vođenja krivičnog postupka 
  zbog smetnji iz člana 17. Statuta ili prigovor nenadležnosti mogu da istaknu:
(a) Okrivljeni ili lice protiv koga je po članu 58. Statuta, 
  izdata poternica ili kome je upućen poziv da stupi pred Sud;
(b) Država koja je nadležna u konkretnom slučaju, a na osnovu 
  činjenice da je već pokrenula krivični postupak u predmetnoj stvari ili je već 
  sprovela istragu ili krivični postupak u konkretnom predmetu, ili
(c) Država od koje se traži prihvatanje nadležnosti po članu 
  12. Statuta.
3. Tužilac može da zahteva od Suda da donese odluku o nadležnosti 
  ili dopuštenosti pokretanja i vođenja krivičnog postupka. U postupku donošenja 
  ove odluke svoje podneske Sudu mogu dostaviti lica navedena u članu 13. Statuta 
  kao i oštećeni.
4. Prigovor nenadležnosti ili prigovor na dopuštenost pokretanja 
  i vođenja krivičnog postupka mogu istaći lica nabrojana u stavu 2. i to samo 
  jedanput. Ovaj prigovor može se istaći u prethodnom postupku a najkasnije na 
  početku glavnog pretresa. U izuzetnim okolnostima, Sud može odobriti isticanje 
  ovih prigovora nakon otvaranja glavnog pretresa a može u istim slučajevima dopustiti 
  i ponovno isticanje prigovora. Prigovori na dopuštenost pokretanja i vođenja 
  krivičnog postupka koji se podnose na početku glavnog pretresa ili u kasnijoj 
  fazi glavnog pretresa, a po posebnom odobrenju Suda, mogu biti zasnovani samo 
  na razlozima navedenim u članu 17. stav 1 (c) Statuta.
5. Država na koju se odnose odredbe st. 2 (b) i (c) dužna je 
  da podnese prigovor što je moguće pre.
6. Pre nego što optužnica stane na pravnu snagu, prigovori 
  iz ovog člana upućuju se na odluku Veću koje vodi prethodni postupak. Nakon 
  stupanja optužnice na pravnu snagu, ovi prigovori se upućuju na odluku Sudećem 
  veću. Protiv odluka donetih po prigovorima iz ovog člana, može se izjaviti žalba 
  Žalbenom veću, a u smislu člana 82. Statuta.
7. Ako je prigovor istakla država iz stava 2 (b) ili (c), tužilac 
  će zastati sa sprovođenjem istrage do trenutka dok Sud ne donese odluku u skladu 
  sa članom 17. Statuta.
8. U očekivanju odluke Suda, tužilac može da traži ovlašćenje 
  od Suda:
(a) Da preduzme određene istražne radnje u smislu člana 18, 
  stav 6;
(b) Da uzme izjavu ili iskaz svedoka ili da dovrši prikupljanje 
  dokaza koje je započeto pre podnošenja prigovora;
(c) Da u saradnji sa određenim državama, spreči bekstvo i prikrivanje 
  lica za koje je tužilac već tražio izdavanje poternice u skladu sa članom 58. 
  Statuta.
9. Isticanje prigovora ne utiče na procesnu važnost i valjanost 
  bilo koje procesne radnje preduzete od strane tužioca ili na zakonitost naloga 
  za izdavanje poternice koju je izdao Sud, a koje su preduzete pre momenta isticanja 
  prigovora.
10. Ako Sud nađe da nema mesta pokretanju i vođenju krivičnog 
  postupka, u smislu člana 17, tužilac može podneti zahtev za preispitivanje ove 
  odluke ako je uverenja da su se pojavile nove okolnosti koje su u suprotnosti 
  sa činjenicama na kojima je Sud zasnovao svoju prethodnu odluku iz člana 17. 
  Statuta.
11. Ako je tužilac u skladu sa svojim ovlašćenjima prema članu 
  17. ustupio sprovođenje istrage određenoj državi, on može da od odnosne države 
  zahteva da ga informiše o svim procesnim radnjama koje su preduzete. Te informacije, 
  tužilac će, na zahtev odnosne države, držati u tajnosti. Ako tužilac nakon toga 
  odluči da nastavi svoju istragu, dužan je da o tome obavesti državu kojoj je 
  ustupio vođenje istrage.
Član 20
Ne bis in idem
1. Nikome se pred ovim Sudom neće suditi za ponašanje koje 
  čini biće krivičnog dela za koje ga je ovaj Sud već osudio ili oslobodio, izuzev 
  u slučajevima predviđenim Statutom.
2. Nikome se neće suditi pred drugim sudom za krivično delo 
  iz člana 5. Statuta a za koje ga je ovaj Sud već osudio ili oslobodio.
3. Nikome kome je bilo suđeno pred drugim sudom za krivično 
  delo iz čl. 6, 7. ili 8. neće se suditi pred ovim Sudom, osim ako je postupak 
  pred drugim sudom vođen:
(a) Radi izbegavanja krivične odgovornosti za krivična dela 
  iz nadležnosti Suda; ili
(b) zbog toga što suđenje nije vođeno na način koji bi obezbedio 
  nezavisnost u odlučivanju i nepristrasnost u skladu sa načelima vođenja postupka 
  ili je postupak vođen na način koji je u datim uslovima bio nedosledan u sprovođenju 
  namere da se okrivljeni izvede pred lice pravde.
Član 21
Pravo koje se primenjuje
1. Sud primenjuje:
(a) Najpre ovaj Statut, elemente bića krivičnih dela, kao i 
  Pravila postupka i izvođenje dokaza;
(b) Potom, kada je to svrsishodno, odgovarajuće ugovore, principe 
  i načela međunarodnog prava, uključujući ovde i utvrđene postulate međunarodnog 
  prava oružanog sukoba;
(c) Za slučaj da se ne može primeniti nijedan od gore pomenutih 
  izvora, primenjuju se opšti pravni princip koje je Sud izveo iz nacionalnih 
  zakona svetskih pravnih sistema, a kada je to opravdano, i nacionalni zakoni 
  država koje bi inače bile nadležne povodom konkretnog krivičnog dela, pod uslovom 
  da ti principi nisu u koliziji sa ovim Statutom, međunarodnim pravom i međunarodno 
  priznatim normama i standardima.
2. Sud može da primenjuje pravne principe i načela na način 
  na koji ih je tumačio u svojim ranijim odlukama.
3. Primena i tumačenje prava, prema ovom članu, mora biti u 
  skladu sa međunarodno priznatim ljudskim pravima, i bez pravljenja razlika baziranih 
  na: polu - onako kako je pol definisan u članu 7. stav 3, starosti, rasi, boji 
  kože, jeziku, religiji ili uverenju, političkom ili drugom mišljenju, nacionalnom 
  ili socijalnom poreklu, bogatstvu, rođenju ili po bilo kom drugom osnovu.
Deo 3
OPŠTA NAČELA KRIVIČNOG PRAVA
Član 22
Nullum crimen sine lege
1. Niko, prema ovom Statutu, nije krivično odgovoran za delo 
  koje u trenutku izvršenja nije bilo krivično delo iz nadležnosti ovog Suda.
2. Propisi kojima je određeno biće krivičnog dela tumače se 
  restriktivno i njihovo značenje se ne sme određivati primenom analogije. U slučaju 
  dvosmislenih odredbi, propis se tumači uvek u korist lica protiv koga se sprovodi 
  istraga, lica protiv koga se vodi krivični postupak ili lica kome se izriče 
  presuda.
3. Ovaj član ne sme se tumačiti kao inkriminacija bilo kog 
  ponašanja kao krivičnog dela po međunarodnom pravu, a nezavisno od odredbi ovog 
  Statuta.
Član 23
Nulla poena sine lege
Lice koje Sud oglasi krivim može biti kažnjeno samo u skladu 
  sa ovim Statutom.
Član 24
Zabrana retroaktivnosti
rationae personae
1. Niko, prema odredbama ovog Statuta, nije krivično odgovoran 
  za delo koje je izvršio pre stupanja na snagu ovog Statuta.
2. U slučaju da je do donošenja pravosnažne odluke u konkretnom 
  predmetu došlo do izmene zakona koji se ima primeniti, Sud je dužan da u odnosu 
  na lice protiv koga se sprovodi istraga, kome se sudi odnosno kome se izriče 
  presuda, primeni odredbu onog zakona koji je po njega povoljniji.
Član 25
Individualna krivična odgovornost
1. Sud je, u skladu sa ovim Statutom, nadležan za vođenje krivičnog 
  postupka isključivo protiv fizičkih lica.
2. Lice koje izvrši krivično delo iz nadležnosti Suda lično 
  je odgovorno i biće kažnjeno u skladu sa ovim Statutom.
3. U skladu sa ovim Statutom, Sud može voditi krivični postupak 
  i kazniti izvršioca krivičnog dela samo ako je isti krivično odgovoran i ukoliko 
  je krivično delo iz nadležnosti Suda:
(a) Izvršio lično ili u saučesništvu sa drugim licima ili posredstvom 
  drugog lica, bez obzira da li je to drugo lice krivično odgovorno;
(b) Naredio, nagovorio ili podstrekao na izvršenje krivičnog 
  dela, a koje krivično delo potom bude učinjeno ili pokušano;
(c) U cilju olakšanja izvršenja krivičnog dela, pomaže, podstiče 
  ili na drugi način doprinese njegovom izvršenju ili pokušaju izvršenja, uključujući 
  ovde i stavljanje na raspolaganje sredstava za izvršenje krivičnog dela;
(d) Na bilo koji drugi način doprinese izvršenju ili pokušaju 
  izvršenja krivičnog dela iza koga stoji grupa lica koja deluje sa zajedničkim 
  ciljem. Takav doprinos mora biti nameran i mora biti:
(i) učinjen sa ciljem omogućavanja daljeg vršenja krivične 
  aktivnosti ili daljeg ostvarivanja cilja te grupe, kada aktivnost i cilj te 
  grupe imaju za posledicu izvršenje krivičnog dela iz nadležnosti Suda, ili
(ii) učinjen sa znanjem o namerama grupe da počini zločin.
(e) U vezi sa krivičnim delom genocida, direktno ili jasno 
  podstiče druge na izvršenje genocida;
(f) Pokuša krivično delo započinjući radnje koje uzrokuju izvršenje 
  tog krivičnog dela, ali ga ne dovrši usled okolnosti koje nastupe nezavisno 
  od njegove namere. Međutim, lice koje odustane od izvršenja krivičnog dela ili 
  spreči nastupanje posledice preduzete radnje krivičnog dela, neće se, prema 
  odredbama ovog Statuta, kazniti za pokušaj izvršenja krivičnog dela, pod uslovom 
  da je od krivičnog dela odustalo u potpunosti i da je odustanak bio dobrovoljan.
4. Nijedna odredba ovog Statuta koja se odnosi na individualnu 
  krivičnu odgovornost ne utiče na odgovornost države po međunarodnom pravu.
Član 26
Isključenje nadležnosti u odnosu na lica mlađa od 18 godina starosti
Sud nije nadležan za vođenje krivičnog postupka protiv lica 
  koja su u vreme izvršenja krivičnog dela imala ispod 18 godina starosti.
Član 27
Irelevantnost imuniteta nosilaca javne funkcije
1. Ovaj Statut se primenjuje jednako na sva lica bez pravljenja 
  razlike po pitanju da li su oni nosioci javne funkcije ili ne. Posebno, javna 
  funkcija predsednika države ili vlade, člana vlade ili parlamenta, izabranog 
  predstavnika ili vladinog službenika, neće ni u kom slučaju predstavljati osnov 
  da se to lice izuzme od krivične odgovornosti, po ovom Statutu, niti javna funkcija, 
  samo po sebi, predstavlja osnov za blaže kažnjavanje.
2. Imunitet i druga posebna prava koja se izvode iz javne funkcije, 
  čiji su oni nosioci bilo po nacionalnom ili međunarodnom pravu, ne predstavlja 
  prepreku za Sud da u odnosu na ta lica postupa u skladu sa svojim nadležnostima.
Član 28
Odgovornost komandanata i ostalih vojnih zapovednika
Pored drugih osnova krivične odgovornosti propisanih odredbama 
  ovog Statuta, nadležnost Suda se proteže i na:
1. Vojne zapovednike ili lica koja deluju u svojstvu vojnog 
  zapovednika, koja su odgovorna za krivična dela iz nadležnosti Suda, a koja 
  krivična dela su izvršile snage pod njihovom neposrednom komandom i kontrolom, 
  i/ili ukoliko su snage pod njihovom neposrednom komandom i kontrolom izvršile 
  krivično delo usled njegovog/njenog propuštanja da obavlja odgovarajuću kontrolu 
  nad tim snagama, kada je:
(a) taj vojni zapovednik ili lice koje deluje u svojstvu vojnog 
  zapovednika znalo ili je prema okolnostima slučaja moralo da zna da su snage 
  izvršile ili da su spremne da započnu izvršavanje takvog krivičnog dela; ili 
  kada
(b) vojni zapovednik ili odgovorno lice koje deluje u svojstvu 
  vojnog zapovednika, propustilo da preduzme sve neophodne i razumne mere u njegovoj 
  moći kako bi sprečilo izvršenje tih krivičnih dela ili je propustilo da predmet 
  prepusti organima ovlašćenim za pokretanje istrage i vođenja krivičnog postupka.
2. Kada je reč o odnosu naredbodavac-izvršilac, a koji nisu 
  obuhvaćeni odredbom stava 1. ovog člana, naredbodavac je odgovoran za krivična 
  dela iz nadležnosti Suda koje su izvršila lica pod njegovom/njenom neposrednom 
  komandom i kontrolom a do čijeg izvršenja je došlo usled njegovog propusta u 
  obavljanju komande i kontrole nad tim licima i to, kada je:
(a) Naredbodavac znao ili je prema okolnostima slučaja morao 
  znati da su lica pod njegovom komandom izvršila ili se spremaju da izvrše krivično 
  delo iz nadležnosti Suda;
(b) Krivična aktivnost je preduzeta pod neposrednom kontrolom 
  i naredbom naredbodavca; i
(c) Vojni zapovednik je propustio da preduzme sve neophodne 
  i razumne mere u njegovoj/njenoj moći kako bi sprečio ili predupredio izvršenje 
  krivičnog dela ili je propustio da predmet prepusti nadležnim organima za sprovođenje 
  istrage i vođenje krivičnog postupka.
Član 29
Zastarelost
Krivična dela iz nadležnosti Suda ne zastarevaju.
Član 30
Vinost
1. Ukoliko nije drugačije predviđeno, lice je krivično odgovorno 
  i može se kazniti kaznom propisanom za krivično delo iz nadležnosti Suda, samo 
  pod uslovom da je okrivljeni ostvario sva posebna obeležja predmetnog krivičnog 
  dela i da je prilikom izvršenja krivičnog dela postupao svesno i voljno.
2. U smislu ovog člana, lice postupa voljno ukoliko volja postoji 
  u odnosu na:
(a) Radnju izvršenja - lice želi izvršenje krivičnog dela;
(b) Posledicu - lice želi nastupanje posledice krivičnog dela 
  ili je svesno da usled njegovog činjenja ili nečinjenja zabranjena posledica 
  može nastupiti, pa pristaje na njeno nastupanje.
3. U smislu ovog člana svest učinioca krivičnog dela obuhvata 
  spoznaju svih posebnih obeležja krivičnog dela kao i svest o posledici koja 
  će nastupati ako se ostvare ostali elementi bića krivičnog dela. Izrazi "svestan" 
  i "svesno" tumače se na isti način.
Član 31
Osnovi za isključenje krivične odgovornosti
1. Pored drugih osnova za isključenje krivične odgovornosti 
  koji su sadržani u ovom Statutu, lice nije krivično odgovorno ako je, u vreme 
  izvršenja krivičnog dela:
(a) Bolovalo od duševne bolesti ili poremećaja usled koga nije 
  moglo da ima svest o protivpravnosti dela koje je izvršilo, nije moglo da shvati 
  prirodu i značenje svog ponašanja, niti je moglo da upravlja svojim postupcima, 
  a u skladu sa zakonom;
(b) Bilo u stanju privremene duševne poremećenosti izazvane 
  opijenošću usled čega nije bilo svesno protivpravnosti dela koje je izvršilo, 
  krivično-pravne prirode svog ponašanja niti je moglo da upravlja svojim postupcima 
  u skladu sa zakonom. Stanje privremene duševne poremećenosti izazvane opijenošću 
  ne predstavlja osnov isključenja krivične odgovornosti ukoliko se lice svesno 
  i voljno samo dovede u stanje imajući jasnu predstavu o tome da u takvom stanju 
  može izvršiti krivično delo iz nadležnosti Suda, odnosno da je pre dovođenja 
  samog sebe u takvo stanje krivično delo bilo obuhvaćeno njegovim umišljajem, 
  pa je i pored toga sebe dovelo u takvo stanje i pristalo na nastupanje zabranjene 
  posledice;
(c) Lice reaguje racionalno kako bi odbranilo sebe ili drugo 
  lice, odnosno u slučaju ratnih zločina, da bi odbranilo imovinu koja je neophodna 
  za njegov opstanak ili opstanak drugog lica, ili kako bi odbranilo imovinu koja 
  je od važnosti za izvršenje vojnog zadatka protiv preteće ili nezakonite upotrebe 
  sile, na način koji je proporcionalan stepenu opasnosti po to lice, drugo lice 
  ili imovinu koje se štiti. Okolnost da je lice u vreme izvršenja krivičnog dela 
  učestvovalo u odbrambenoj operaciji vojnih snaga, sama po sebi ne predstavlja 
  osnov za isključenje krivične odgovornosti u smislu ovog stava.
(d) Izvršio krivično delo iz nadležnosti Suda otklanjajući 
  istovremenu opasnost od nastupanja smrti ili trajne i teške telesne povrede 
  koja je pretila njemu odnosno drugom licu, pri čemu se nastajanje ovih posledica 
  nije moglo izbeći na drugi način, pri čemu je to lice postupalo razumno i bez 
  namere da prouzrokuje štetu veću od opasnosti koja je pretila. Ta pretnja može 
  poticati:
(i) od strane drugih lica; ili je
(ii) nastupila usled drugih okolnosti van kontrole tog lica.
2. Sud odlučuje o postojanju osnova za isključenja krivične 
  odgovornosti predviđenih ovim Statutom, a mišljenje Suda o postojanju nekog 
  od osnova za isključenje krivične odgovornosti ima dejstvo samo u konkretnom 
  predmetu po kom Sud vodi postupak.
3. Na glavnom pretresu, Sud može da razmatra i druge osnove 
  za isključenje krivične odgovornosti, pored ovih pomenutih u stavu 1, ukoliko 
  takve osnove predviđaju propisi koji se primenjuju u smislu člana 21. Statuta. 
  Postupak koji se odnosi na razmatranje ovih osnova regulisan je pravilima postupka 
  i izvođenja dokaza.
Član 32
Stvarna i pravna zabluda
1. Nije krivično odgovoran učinilac koji u vreme izvršenja 
  krivičnog dela nije bio svestan nekog njegovog zakonom određenog obeležja.
2. Odsustvo znanja o tome da je delo koje je izvršeno, odredbama 
  određenog pravnog dokumenta predviđeno kao krivično delo iz nadležnosti Suda, 
  ne predstavlja osnov za isključenje krivične odgovornosti. Pravna zabluda može 
  biti osnov za isključenje krivične odgovornosti ukoliko je u konkretnom slučaju 
  isključena psihička komponenta krivičnog dela odnosno ukoliko je predstavljao 
  osnov na kome se zasniva postupanje određenog lica po zapovesti naredbodavca 
  a u smislu odredbe člana 33. Statuta.
Član 33
Naredba naredbodavca i zakonske naredbe
1. Činjenica da je zločin iz nadležnosti Suda izvršilo lice 
  koje je postupalo po naređenju Vlade ili kakvog drugog naredbodavca, bilo vojnog 
  ili civilnog, ne oslobađa to lice krivične odgovornosti, osim ako je:
(a) Lice koje je izvršilo krivično delo imalo zakonsku obavezu 
  da postupa po naređenju Vlade ili drugog naredbodavca;
(b) Nije znalo da je naređenje protivzakonito, i
(c) Naređenje nije bilo očigledno protivzakonito.
2. Svako naređenje da se izvrši krivično delo genocida ili 
  zločin protiv čovečnosti, smatra se očigledno protivzakonitim, u smislu odredbi 
  ovog Statuta.
Deo 4
SASTAV SUDA I SUDSKA UPRAVA
Član 34
Organi Suda
Sud čine sledeća tela:
(a) Predsedništvo;
(b) Žalbeno veće, Sudeće veće, Veće koje vodi prethodni postupak;
(c) Kancelarija tužioca;
(d) Sekretarijat.
Član 35
Sudije
1. Sudije se biraju za stalne članove Suda i u tom svojstvu 
  obavljaju svoju dužnost za sve vreme trajanja njihovog mandata.
2. Sudije koje čine Predsedništvo obavljaju svoju funkciju 
  u svojstvu stalnih članova Predsedništva od momenta od kada na ovu funkciju 
  budu postavljeni.
3. Predsedništvo može na osnovu povećanog obima posla Suda 
  a na osnovu konsultacija sa svojim članovima, s vremena na vreme, kada se za 
  to ukaže potreba, da odluči u kojoj meri će ostale sudije obavljati dužnosti 
  stalnih članova pri čemu nijedan takav sporazum ne sme ići na štetu odredbe 
  člana 40. Statuta.
4. Odluke o plaćanju sudija koji nisu stalni članovi Suda, 
  donose se u skladu sa članom 49.
Član 36
Kriterijumi za izbor sudija i predlaganje i izbor sudija
1. Sud je sastavljen od 18 sudija u smislu stava 2. ovog člana.
2. (a) Predsedništvo, koje predstavlja i zastupa interese Suda, 
  može da predloži povećanje broja sudija određenog u stavu 1, uz navođenje razloga 
  zbog kojih se smatra da je to neophodno i celishodno. Sekretarijat će odmah 
  bez odlaganja proslediti svaki takav predlog svim državama-članicama.
(b) Svaki takav predlog se potom razmatra na sednici Skupštine 
  država članica, koja se saziva u skladu sa članom 112. Statuta. Predlog se smatra 
  usvojenim ako se države članice na sednici Skupštine za njega izjasne dvotrećinskom 
  većinom glasova a stupa na snagu u vreme koje odredi Skupština država članica.
(c) (i) Pošto se predlog za povećanje broja sudija usvoji u 
  smislu stava (b), izbor novih sudija se obavlja na sledećoj sednici skupštine 
  država članica u skladu sa st. 3-8 uključujući i član 37. stav 2;
(ii) Pošto predlog za povećanje broja sudija bude usvojen i 
  stupi na snagu u smislu st. (b) i (c) (i): Predsedništvo može da predloži smanjenje 
  broja sudija, ako obim posla Suda to opravdava, pri čemu broj sudija ne sme 
  biti manji od broja koji je predviđen u stavu 1. Predlog se razmatra u skladu 
  sa procedurom opisanom u st. (a) i (b) ovog člana. U slučaju da predlog bude 
  usvojen, broj sudija se smanjuje postepeno, i to redosledom po kome sudijama 
  ističe mandat na koji su izabrani, sve dok se ne izabere potreban broj sudija.
3. (a) Sudije se biraju iz reda osoba visokih moralnih kvaliteta, 
  a moraju biti nepristrasni, imati lični integritet, i moraju zadovoljiti sve 
  kriterijume koji se u njihovim državama zahtevaju za izbor sudija u najviša 
  sudska zvanja.
(b) Svaki kandidat za izbor za člana Suda mora da:
(i) ima priznatu stručnost u oblasti materijalnog i procesnog 
  krivičnog prava kao i odgovarajuće neophodno iskustvo, stečeno u svojstvu sudije, 
  tužioca, advokata ili u nekom drugom svojstvu u krivičnim predmetima; ili
(ii) ima priznatu stručnost u odgovarajućim oblastima međunarodnog 
  prava, kao što su međunarodno humanitarno pravo i ljudska prava, kao i veliko 
  iskustvo u profesionalnom radu, koje je relevantno za posao koji će obavljati 
  u Sudu;
(c) Svaki kandidat za izbor u Sud mora da odlično poznaje i 
  tečno govori najmanje jedan od radnih jezika Suda.
4. (a) Svaka država-članica može da predloži kandidate za izbor 
  za članove Suda, i to:
(i) na osnovu postupka za predlaganje kandidata za imenovanje 
  za najviše sudske funkcije u toj državi; ili
(ii) na osnovu postupka za imenovanje kandidata za Međunarodni 
  sud pravde, po Statutu ovog suda.
Predlaganje kandidata je potkrepljeno dokumentom koji sadrži 
  potrebne podatke o tome da kandidat ispunjava preduslove iz stava 3.
(b) Svaka država može da predloži po jednog kandidata, za svaki 
  dati izbor koji predstoji, koji kandidat ne mora da bude državljanin te države-članice, 
  ali mora da zadovolji uslov da je državljanin neke od država-članica.
(c) Skupština država-članica može da ustanovi, ako je pogodno, 
  i Savetodavni odbor za razmatranje predloga za izbor sudija. Sastav tog odbora 
  i njegov mandat određuje Skupština država-članica.
5. U svrhu obavljanja izbora, obrazuju se dve liste kandidata 
  i to:
- Lista A koja sadrži imena kandidata i njihove kvalifikacije 
  precizirane u stavu 3 (b) (i); i
- Lista B koja sadrži imena kandidata i njihove kvalifikacije 
  precizirane u stavu 3 (b) (ii).
Kandidat koji zadovoljava uslove koje propisuju obe liste može 
  da bira na kojoj će se listi pojaviti njegovo ime. Prilikom prvih izbora za 
  Sud, najmanje 9 sudija će biti izabrano sa liste A i najmanje 5 sudija sa liste 
  B. Svaki sledeći izbori su zamišljeni tako da sa svake liste bude biran jednak 
  broj sudija.
6. (a) Sudije se biraju tajnim glasanjem na sednici Skupštine 
  država-članica koja se saziva u ovu svrhu po članu 112. U skladu sa stavom 7, 
  za sudije ovog Suda bira se onih 18 kandidata koji dobiju najveći broj glasova 
  i čiji izbor bude podržan dvotrećinskom većinom glasova prisutnih predstavnika 
  država-članica koje glasaju.
(b) U slučaju da se potreban broj sudija ne izabere u prvom 
  glasanju, sledeća glasanja se obavljaju u skladu sa procedurom predviđenom u 
  stavu (a) sve dok se ne izabere potreban broj sudija.
7. Za sudije ovog Suda ne mogu biti izabrana lica iz iste države. 
  Lica koja pretenduju na funkciju sudije ovog Suda a koja imaju državljanstvo 
  više država, smatraće se državljanima one države sa kojom imaju najjaču vezu, 
  odnosno u kojoj ostvaruju svoja građanska i politička prava.
8. (a) Države-članice prilikom izbora sudija vode računa o:
(i) pravilnom predstavljanju osnovnih svetskih pravnih sistema;
(ii) ravnomernom geografskom predstavljanju:
(iii) jednakoj zastupljenosti sudija muškog i ženskog pola.
(b) Države-članice takođe poklanjaju posebnu pažnju angažovanju 
  sudija koji su pravni eksperti za posebne oblasti, uključujući ovde pravnu zaštitu 
  žena i dece.
9. (a) U smislu stava (b), sudije se biraju na 9 godina i nemaju 
  pravo na reizbor u smislu stava (c) i člana 37. stav 2.
(b) Prvi izbor je zamišljen tako da se 1/3 sudija bira žrebom 
  sa mandatom od 3 godine; druga 1/3 sudija se bira žrebom sa mandatom od 6 godina; 
  a preostala 1/3 se bira na isti način ali sa mandatom od 9 godina.
(c) Sudija koji se bira na 3 godine u smislu tačke (b) stava 
  9. može biti reizabran do punog trajanja mandata (9 godina).
10. Sudija izabran za člana Sudećeg ili Žalbenog veća u skladu 
  sa članom 39. po isteku mandata, nastaviće rad na određenom predmetu do okončanja 
  suđenja ili postupka po žalbi, a koje procesne faze su započete pred tim većem.
Član 37
Upražnjeno sudijsko mesto
1. U slučaju da se sudijsko mesto uprazni, izbor sudije koji 
  će zauzeti upražnjeno mesto se obavlja u skladu sa članom 36.
2. Sudija koji je zauzeo upražnjeno mesto obavlja sudijsku 
  funkciju do isteka mandata sudije na čije je mesto došao, a ako je taj period 
  3 godine ili kraći, biće mu omogućen reizbor do punog mandata, a po članu 36. 
  Statuta.
Član 38
Predsedništvo
1. Predsednik i dva potpredsednika biraju se apsolutnom većinom 
  glasova sudija. Funkciju predsedavajućih oni obavljaju 3 godine ili kraće, do 
  isteka njihovog redovnog sudijskog mandata za koji su izabrani, a zavisno od 
  toga koji od ova dva mandata pre ističe. Ove sudije imaju pravo na jedan reizbor.
2. Prvi potpredsednik obavlja funkciju predsednika u slučaju 
  da je predsednik sprečen ili je izuzet. Drugi potpredsednik obavlja funkciju 
  predsednika u slučaju da su predsednik i prvi potpredsednik sprečeni ili izuzeti.
3. Predsednik i dva potpredsednika čine Predsedništvo koje 
  je odgovorno za:
(a) pravilno funkcionisanje Suda. Predsedništvo nije odgovorno 
  za rad kancelarije tužioca; i
(b) druge funkcije koje mu pripadaju po ovom Statutu.
4. U obavljanju dužnosti iz stava 3(a), Predsedništvo će sarađivati 
  sa tužiocem i tražiti njegovu pomoć u svim stvarima od zajedničkog interesa.
Član 39
Veća
1. Odmah nakon izbora sudija, obrazuju se odeljenja navedena 
  u članu 34. stav (b). Žalbeno veće se sastoji od predsednika i četvoro drugih 
  sudija, Sudeće veće broji najmanje 6 sudija a Veće koje vodi prethodni postupak 
  se sastoji od najmanje 6 sudija. Raspored sudija po većima zasniva se na prirodi 
  posla koji spada u opis delatnosti veća, kao i kvalifikacijama i iskustvu koje 
  sudije raspoređene u odgovarajuća veća treba da imaju; pri čemu se sudije biraju 
  u određena veća na osnovu njihovog iskustva u materiji materijalnog i procesnog 
  krivičnog prava, kao i iskustva u materiji međunarodnog prava. Sudeće veće i 
  veće koje vodi prethodni postupak je sastavljeno pretežno od sudija sa iskustvom 
  u materiji krivičnog procesnog prava.
2. (a) Sudijska funkcija se obavlja na nivou odeljenja i dalje 
  po većima;
(b) (i) Žalbeno veće je sastavljeno od svih sudija iz odeljenja 
  koje je nadležno za vođenje postupka po žalbi;
(ii) Funkciju Sudećeg veća obavlja troje sudija iz sudećeg 
  odeljenja;
(iii) Prethodni postupak vodi sudija pojedinac ili veće koje 
  vodi prethodni postupak a koje je sastavljeno od troje sudija, u skladu sa Statutom 
  i Pravilima postupka izvođenja dokaza.
(c) Zbog povećanog obima posla, može se obrazovati nekoliko 
  veća koja bi vodila prethodni postupak odnosno nekoliko sudećih veća.
3. (a) Sudije Sudećeg veća ili veća koje vodi prethodni postupak 
  obavljaju svoju sudijsku funkciju u tim odeljenjima 3 godine, ali i nakon isteka 
  mandata sve dok ne završi predmet koji su započele kao članovi tog Veća.
(b) Sudije Žalbenog veća obavljaju sudijsku funkciju u tom 
  odeljenju čitav svoj mandat.
4. Sudije članovi Žalbenog veća obavljaju sudijsku funkciju 
  samo u tom veću. U slučaju povećanog obima posla, sudija Sudećeg veća može biti 
  privremeno ustupljen Veću koje vodi prethodni postupak, i obrnuto, sudija veća 
  koje vodi prethodni postupak može privremeno obavljati funkciju sudije Sudećeg 
  veća, s tim što se mora poštovati pravilo da sudija koji je vodio prethodni 
  postupak, ne može biti član Sudećeg veća u istom predmetu.
Član 40
Nezavisnost sudija
1. Sudije su nezavisne u obavljanju sudijske funkcije.
2. Sudijama se zabranjuje da obavljaju kakvu drugu aktivnost 
  koja bi mogla da ometa valjano obavljanje sudijske funkcije ili da poljulja 
  poverenje u njihovu nezavisnost.
3. Sudije koje su izabrane za stalne članove Suda, ne mogu 
  obavljati neku drugu delatnost kao svoje profesionalno zanimanje.
4. O svakom pitanju koje je vezano za primenu st. 2. i 3. ovog 
  člana, odluka se donosi apsolutnom većinom glasova sudija. U slučaju da se neko 
  takvo pitanje tiče određenog sudije, taj sudija ne učestvuje u donošenju odluke.
Član 41
Oslobađanje od dužnosti i izuzeće sudija
1. Predsedništvo može na zahtev sudije, da ga oslobodi od obavljanja 
  određene procesne radnje po ovom Statutu, u skladu sa Pravilima postupka i izvođenja 
  dokaza.
2. (a) Sudija ne postupa u krivičnom predmetu u kome bi njegova/njena 
  nepristrasnost mogla biti dovedena u pitanje po bilo kojem osnovu. Sudija ne 
  može obavljati sudijsku funkciju u smislu odredbi ovog člana, ukoliko je, između 
  ostalog, u istom krivičnom predmetu vodio prethodni postupak ili je u bilo kom 
  svojstvu učestvovao u postupku pred ovim Sudom, odnosno ukoliko je pred nacionalnim 
  sudom vodio istragu, odnosno sudio istom licu kome se sudi pred ovim Sudom. 
  Sudija se može izuzeti i po drugim osnovama preciziranim u Pravilima postupka 
  i izvođenja dokaza.
(b) Tužilac ili lice protiv koga se vodi istraga ili krivični 
  postupak, mogu zahtevati izuzeće sudije u smislu ovog stava.
(c) Odluka o izuzeću sudije donosi se apsolutnom većinom glasova 
  sudija. Sudija čije se izuzeće traži, ima pravo da iznese svoje mišljenje povodom 
  predloženog izuzeća, ali ne učestvuje u donošenju odluke o izuzeću.
Član 42
Kancelarija tužioca
1. Kancelarija tužioca predstavlja poseban organ Suda i kao 
  takva je potpuno nezavisna u svom radu. Nadležna je za primanje krivičnih prijava 
  i svih informacija o tome da je izvršeno krivično delo iz nadležnosti Suda, 
  za ispitivanje ovih prijava i obaveštenja i za podizanje i zastupanje optužnice 
  pred Sudom. Tužilac odnosno njegovi zamenici nisu ovlašćeni da traže savetodavna 
  mišljenja sa strane niti smeju postupati po instrukcijama bilo koga van Suda.
2. Na čelu kancelarije tužioca nalazi se tužilac. Tužilac ima 
  sva ovlašćenja koja se odnose na rukovođenje i upravljanje kancelarijom, osobljem 
  tužilaštva i objektima tužilaštva. Tužiocu pomaže jedan ili više zamenika tužioca, 
  koji imaju ista ovlašćenja koja po Statutu pripadaju i tužiocu. Tužilac i zamenici 
  moraju biti državljani različitih država. Tužilac i njegovi zamenici su stalni 
  članovi Kancelarije tužioca.
3. Tužilac i zamenici tužioca biraju se iz redova osoba visokih 
  moralnih kvaliteta, istaknute kompetentnosti i bogatog praktičnog iskustva u 
  radu u tužilaštvu ili u sudu. Oni moraju izvrsno poznavati i tečno govoriti 
  najmanje jedan od radnih jezika Suda.
4. Tužilac se bira tajnim glasanjem i to apsolutnom većinom 
  glasova u Skupštini država-članica. Zamenici tužioca se biraju na isti način 
  sa liste koju obrazuje tužilac. Tužilac predlaže po tri kandidata za svako mesto 
  zamenika tužioca. Tužilac i zamenici tužioca se biraju na 9 godina osim ukoliko 
  u vreme njihovog izbora nije predviđen kraći mandat, a nemaju pravo na reizbor.
5. Ni tužilac ni zamenici tužioca ne smeju učestvovati ni u 
  kakvoj aktivnosti koja bi mogla da bude u suprotnosti sa obavljanjem njihovih 
  funkcija u Kancelariji tužioca ili da poljulja poverenje u njihovu nezavisnost. 
  Oni istovremeno ne mogu obavljati neku drugu delatnost kao svoje profesionalno 
  zanimanje.
6. Predstavništvo može da odobri izuzeće tužioca ili zamenika 
  tužioca u određenom predmetu, na njegov/njen lični zahtev.
7. Ni tužilac ni zamenik tužioca ne mogu postupati ni u jednom 
  krivičnom predmetu u kome bi njihova nepristrasnost mogla biti dovedena u sumnju, 
  po bilo kom osnovu. Oni će biti izuzeti iz konkretnog predmeta, u skladu sa 
  ovim stavom, ako su između ostalog, u istom krivičnom predmetu već učestvovali 
  u bilo kom svojstvu ili su pred nacionalnim sudom vodili istragu ili sudili 
  istom licu protiv koga se vodi krivični postupak pred ovim Sudom.
8. O izuzeću tužioca ili zamenika tužioca odluku donosi Žalbeno 
  veće.
(a) Izuzeće tužioca odnosno zamenika tužioca može u svako doba 
  da zahteva i lice protiv koga se vodi istraga odnosno krivični postupak i to 
  po svim osnovama predviđenim ovim članom;
(b) Tužilac ili zamenik mogu da iznesu svoje mišljenje o predlogu 
  za izuzeće.
9. Tužilac postavlja savetnike iz reda pravnih stručnjaka za 
  određena pitanja, posebno one koji su stručnjaci iz oblasti seksualnog nasilja 
  kao i nasilja nad decom.
Član 43
Sekretarijat
1. Sekretarijat je nadležan za vođenje administracije i obezbeđivanje 
  funkcionisanja Suda. Delatnost Sekretarijata ograničena je isključivo na Sud 
  odnosno ne proteže se na Kancelariju tužioca, u smislu člana 42.
2. Na čelu Sekretarijata nalazi se sekretar koji je glavni 
  administrativni službenik Suda. Sekretar obavlja svoje dužnosti pod nadzorom 
  predsednika Suda.
3. Sekretar je osoba visokih moralnih kvaliteta, visoko stručna 
  a mora imati i izvrsno znanje i tečno govoriti najmanje jedan od radnih jezika 
  Suda.
4. Sudije biraju Sekretara apsolutnom većinom glasova na tajnom 
  glasanju, uzimajući u obzir sve preporuke Skupštine država-članica. Ukoliko 
  se za to ukaže potreba, a po preporuci sekretara, sudije će na isti način izabrati 
  zamenika sekretara.
5. Sekretar se bira na 5 godina, ima pravo na jedan reizbor 
  i stalni je član Suda. Zamenik sekretara se bira na 5 godina ili na kraće, po 
  odluci apsolutne većine glasova sudija, a bira se kada se za to ukaže potreba.
6. Sekretar obrazuje Odeljenje za oštećene i svedoke u okviru 
  Sekretarijata. Ovo odeljenje, u dogovoru sa tužilaštvom, obezbeđuje primenu 
  zaštitnih i bezbednosnih mera kao i drugu odgovarajuću pomoć svedocima, oštećenima 
  koji se pojavljuju pred Sudom, kao i drugim licima koja preuzimaju rizik svedočenja. 
  U rad ovog Odeljenja uključeni su psihoterapeuti uključujući i psihoterapeute 
  specijalizovane za pružanje pomoći žrtvama seksualnog zlostavljanja.
Član 44
Osoblje
1. Tužilac i sekretar postavlja osoblje koje ima kvalifikacije 
  neophodne za rad njihovih odeljenja. Tužilac je, u ovom smislu, ovlašćen da 
  imenuje istražitelja.
2. Prilikom izbora osoblja, tužilac i sekretar su dužni da 
  vode računa o tome da lica koja postavljaju zadovoljavaju najviše standarde 
  efikasnosti, stručnosti i integriteta a, mutatis mutandis, vode računa o zadovoljavanju 
  svih kriterijuma preciziranih u članu 36. stav 8.
3. Sekretar, uz pristanak Predsedništva i tužioca predlaže 
  Pravila za osoblje koja uključuju kriterijume i uslove pod kojima će osoblje 
  Suda biti birano, plaćano i razrešavano funkcije. Skupština država-članica daje 
  saglasnost i odobrava Pravila za osoblje.
4. Sud može u izuzetnim okolnostima, da angažuje stručnjake 
  koje predlože države-članice, vladine ili nevladine organizacije a koji bi pomogli 
  u radu Suda. Tužilac može da prihvati bilo koju takvu ponudu u ime tužilaštva. 
  Takvo osoblje se angažuje u skladu sa pravilima koja usvoji Skupština država-članica.
Član 45
Svečana zakletva
Pre stupanja na dužnost a u saglasnosti sa ovim Statutom, sudije, 
  tužilac, zamenici tužioca, sekretar i zamenici sekretara polažu svečanu zakletvu 
  na otvorenoj sednici Suda da će svoju dužnost obavljati nepristrasno i savesno.
Član 46
Razrešenje
1. Sudija, tužilac, zamenik tužioca, sekretar ili zamenik sekretara 
  će biti razrešeni na osnovu odluke o razrešenju koja se donosi u skladu sa odredbama 
  stava 2. ovog člana, ukoliko:
(a) Se utvrdi da su se ponašali na način koji ih je iskompromitovao 
  ili su ozbiljno prekršili svoje obaveze po ovom Statutu i Pravilima postupka 
  i izvođenja dokaza;
(b) Nisu više u mogućnosti da dalje obavljaju funkcije koje 
  su im dodeljene po ovom Statutu.
2. Skupština država-članica tajnim glasanjem donosi odluku 
  o razrešenju sudije, tužioca ili zamenika tužioca, u smislu stava 1:
(a) Sudija se razrešava 2/3 većinom glasova država članica 
  a po predlogu usvojenom 2/3 većinom glasova ostalih sudija;
(b) Tužilac se razrešava apsolutnom većinom glasova država-članica;
(c) Zamenik tužioca se razrešava apsolutnom većinom glasova 
  država-članica po preporuci tužioca.
3. Odluka o razrešenju sekretara ili zamenika sekretara se 
  donosi apsolutnom većinom glasova sudija.
4. Sudija, tužilac, zamenik tužioca, sekretar ili zamenik sekretara 
  čije je razrešenje predloženo iz razloga kompromitujućeg ponašanja, teške povrede 
  funkcije ili nesposobnosti da svoju funkciju obavlja na način predviđen ovim 
  Statutom, ima pravo da se upozna sa dokazima podnetim protiv njega kao i da 
  predloži dokaze u svoju korist, a ovo u skladu sa Pravilima postupka i izvođenja 
  dokaza. Lice čije se razrešenje traži nema pravo da na drugi način učestvuje 
  u daljem postupku povodom predloga za razrešenje.
Član 47
Disciplinske mere
Sudija, tužilac, zamenik tužioca, sekretar ili zamenik sekretara 
  koji je učinio prekršaj manje težine od onih koji su navedeni u članu 46. stav 
  1, se kažnjava disciplinski, u skladu sa Pravilima postupka i izvođenja dokaza.
Član 48
Privilegije i imuniteti
1. Sud, na teritoriji svake države-članice, uživa privilegije 
  i imunitete koji su mu neophodni za obavljanje njegovih dužnosti.
2. Sudije, tužilac, zamenik tužioca i sekretar, za vreme obavljanja 
  funkcija vezanih za ovaj Sud, uživaju iste privilegije i imunitet koje imaju 
  šefovi diplomatskih misija a posle isteka mandata zadržavaju imunitet u sudskim 
  postupcima a povodom onoga što su rekli ili učinili za vreme dok su obavljali 
  svoju dužnost.
3. Zamenik sekretara, osoblje tužilaštva i osoblje sekretarijata 
  uživaju privilegije i imunitete i mogu imati na raspolaganju sve što im je neophodno 
  za obavljanje dužnosti u skladu sa aktom Suda kojim se regulišu njihovi imuniteti 
  i privilegije.
4. Savetnici, veštaci, svedoci ili bilo koja druga lica čije 
  se prisustvo u sedištu Suda zahteva, imaju isti tretman a što je potrebno za 
  pravilno funkcionisanje Suda, u skladu sa aktom Suda, privilegijama i imunitetima.
5. Privilegije i imuniteti:
(a) Sudije ili tužioca je moguće ukinuti apsolutnom većinom 
  glasova sudija;
(b) Sekretara je moguće ukinuti odlukom Predsedništva;
(c) Zamenika tužioca i osoblja tužilaštva može ukinuti tužilac;
(d) Zamenika sekretara i osoblja sekretarijata može ukinuti 
  sekretar.
Član 49
Plate, naknade i isplaćivanje troškova
Sudije, tužilac, zamenici tužioca, sekretar i zamenik sekretara 
  primaju plate, naknade i isplatu troškova koje odredi Skupština država-članica. 
  Ove plate i naknade ne smanjuju se za vreme trajanja njihovih mandata.
Član 50
Službeni i radni jezici Suda
1. Službeni jezici Suda su arapski, kineski, engleski, francuski, 
  ruski i španski. Presude Suda, kao i druge bitne odluke koje donosi Sud, objavljuju 
  se na službenim jezicima. Predsedništvo, u skladu sa kriterijumima ustanovljenim 
  u Pravilima postupka i izvođenja dokaza zauzima stav o tome koje odluke se imaju 
  smatrati bitnim u smislu ovog stava.
2. Radni jezici Suda su engleski i francuski. U Pravilima postupka 
  i izvođenja dokaza je precizirano koji su to slučajevi u kojima se kao radni 
  jezici mogu koristiti drugi službeni jezici.
3. Na zahtev bilo koje strane u postupku ili državi kojoj je 
  dopušteno da se uključi u konkretan predmet, Sud može odobriti da ta strana 
  ili država koristi neki drugi jezik, osim engleskog ili francuskog, pod uslovom 
  da Sud smatra da je to opravdano.
Član 51
Pravila postupka i izvođenje dokaza
1. Pravila postupka i izvođenje dokaza stupaju na snagu nakon 
  što budu usvojena dvotrećinskom većinom glasova članova Skupštine država-članica.
2. Izmene Pravila postupka i izvođenja dokaza može da predloži:
(a) Svaka država-članica;
(b) Sudije i to apsolutnom većinom; ili
(c) Tužilac.
Izmene stupaju na snagu nakon što budu usvojene dvotrećinskom 
  većinom glasova članova Skupštine država-članica.
3. Posle usvajanja Pravila postupka i izvođenja dokaza, u hitnim 
  slučajevima kada se Pravila postupka i izvođenja dokaza ne mogu primeniti na 
  specifičnu situaciju konkretnog slučaja, sudije mogu dvotrećinskom većinom da 
  sastave privremena Pravila koja će biti primenjivana dok se na sledećem redovnom 
  ili vanrednom zasedanju Skupštine država-članica ne usvoje kao zvanična pravila, 
  usvoje izmene pravila ili dok pravila ne budu ukinuta.
4. Pravila postupka i izvođenje dokaza, njihove izmene i bilo 
  koje privremeno pravilo moraju biti u skladu sa Statutom. Izmene Pravila postupka 
  i izvođenje dokaza, kao i privremena pravila ne mogu se primenjivati retroaktivno 
  na štetu osobe protiv koje se sprovodi istraga odnosno kojoj se sudi, ili koja 
  je već osuđena.
5. U slučaju da Statut i Pravila postupka i izvođenja dokaza 
  sadrže potpuno oprečna i međusobno protivurečena pravila, ima se primeniti Statut.
Član 52
Sudski poslovnik
1. Sudski poslovnik donosi se apsolutnom većinom glasova sudija 
  a u skladu sa odredbama Statuta i Pravilima postupka i izvođenja dokaza.
2. Tužilac i sekretar moraju biti konsultovani prilikom razrade 
  ovih pravila ili bilo kakvih izmena tih pravila.
3. Sudski poslovnik i njegove izmene stupaju na snagu odmah 
  po usvajanju, osim ako sudije ne odluče drugačije. Odmah po usvajanju, Poslovnik 
  se prosleđuje državama-članicama na eventualne komentare. Sudski poslovnik ostaje 
  na snazi do daljnjeg ako u roku od 6 meseci od dana usvajanja većina država 
  članica ne uloži prigovor na isti.
Deo 5
ISTRAGA I KRIVIČNO GONJENJE
Član 53
Pokretanje istrage
1. Tužilac pokreće istragu nakon što ispita i oceni informacije 
  koje su mu dostavljene. Ukoliko tužilac oceni da informacije koje su mu dostavljene 
  ne daju dovoljno osnova za pokretanje istrage, on će u skladu sa odredbama Statuta, 
  odbaciti krivičnu prijavu i neće pokrenuti istragu. Prilikom donošenja odluke 
  o tome da li da pokrene istragu, tužilac ispituje da li:
(a) Informacije koje su dostavljene tužiocu daju dovoljno osnova 
  da se može smatrati da je izvršeno ili da je u toku izvršenje krivičnog dela 
  iz nadležnosti Suda;
(b) Da je u predmetnom slučaju dopušteno sprovođenje istrage 
  i vođenje krivičnog postupka u smislu člana 17. Statuta, ili
(c) Procenjujući težinu izvršenog krivičnog dela i interes 
  oštećenog, da pored svega nema dovoljno ubedljivih razloga da se veruje da bi 
  istragu trebalo sprovesti u interesu zadovoljenja pravde.
Ako tužilac smatra da nema dovoljno osnova da se pokrene sprovođenje 
  istrage, a njegova/njena odluka je zasnovana isključivo na stavu (c) ovog člana, 
  on/ona će o ovoj svojoj odluci obavestiti Veće koje vodi prethodni postupak.
2. Ako nakon pokretanja istrage tužilac nađe da nema dovoljno 
  osnova za krivično gonjenje zbog toga što:
(a) Nema dovoljno utvrđenih činjenica na osnovu kojih bi se 
  mogao izdati nalog za hapšenje ili bi se mogao uputiti sudski poziv u smislu 
  člana 58. Statuta;
(b) U konkretnom slučaju nije dopušteno sprovođenje istrage 
  odnosno vođenje krivičnog postupka u smislu odredbe člana 17; ili
(c) Postupak ne bi doprineo utvrđivanju istine i zadovoljenju 
  pravde, uzimajući u obzir sve okolnosti konkretnog slučaja uključujući i težinu 
  izvršenog krivičnog dela, interes oštećenog i starost ili nemoć navodnog izvršioca 
  i njegovu/njenu ulogu u navodnom izvršenju krivičnog dela.
Tužilac o svojoj odluci i razlozima na kojima zasniva ovakvu 
  svoju odluku obaveštava Veće koje vodi prethodni postupak i državu koja je podnela 
  prijavu po članu 14. ili Savet bezbednosti po članu 13. stav (b).
3. (a) Na zahtev države koja je prijavila izvršenje krivičnog 
  dela po članu 14. ili Saveta bezbednosti po članu 13. stav (b), Veće koje vodi 
  prethodni postupak može ponovo da razmotri odluku tužioca o tome da nema osnova 
  za sprovođenje istrage i može zahtevati od tužioca da ponovo razmotri svoju 
  odluku, a u smislu st. 1. i 2. ovog člana.
(b) Pored ovoga, veće koje vodi prethodni postupak može po 
  sopstvenom nahođenju da ponovo razmotri odluku tužioca da nema mesta sprovođenju 
  istrage ukoliko je odluka zasnovana samo na stavu 1 (c) ili stavu 2 (c) ovog 
  člana. U tom slučaju, ovakva odluka tužioca proizvodi pravno dejstvo samo ako 
  se sa njom saglasi Veće koje vodi prethodni postupak.
4. Tužilac može u svako doba da ponovo razmotri odluku da li 
  da pokrene sprovođenje istrage ili vođenje krivičnog postupka, na osnovu novih 
  činjenica ili novih saznanja koja su do njega doprla.
Član 54
Dužnosti i ovlašćenja tužioca u istrazi
1. Tužilac:
(a) Da bi ustanovio istinu, proširuje istragu kako bi utvrdio 
  sve činjenice i dokaze bitne za ocenu da li je okrivljeni krivično odgovoran 
  po ovom Statutu, i pri tome podjednaku pažnju posvećuje ispitivanju kako otežavajućih 
  tako i olakšavajućih okolnosti u konkretnom slučaju;
(b) Preduzima odgovarajuće mere kako bi obezbedio što efikasniju 
  istragu i vođenje krivičnog postupka povodom krivičnog dela iz nadležnosti Suda, 
  pri tome poštujući interese i lične okolnosti oštećenih i svedoka, uključujući 
  tu i starost, pol i to na način kako je pol definisan u članu 7. stav 3, kao 
  i zdravstveno stanje i prirodu krivičnog dela posebno u slučajevima u kojima 
  krivično delo uključuje seksualno zlostavljanje i nasilje zasnovano na pripadnosti 
  određenom polu kao i nasilje nad decom; i
(c) U potpunosti poštuje prava svih učesnika u postupku a koja 
  prava su predviđena ovim Statutom.
2. Tužilac može da sprovede istragu na teritoriji države:
(a) U skladu sa odobrenjem po osnovu člana 9; ili
(b) Po ovlašćenju Veća koja vodi prethodni postupak, po članu 
  57. stav 3 (d).
3. Tužilac može da:
(a) Prikupi i ispita dokaze;
(b) Zahteva prisustvo lica protiv koga je pokrenuta istraga, 
  oštećenih i svedoka a ovlašćen je i da ih ispituje;
(c) Traži saradnju svih država ili međunarodnih organizacija, 
  ili da zahteva zaključenje sporazuma sa njima a koji sporazum mora biti u skladu 
  sa nadležnostima i mandatom ovih međunarodnih subjekata;
(d) Stupi u takve dogovore i sporazume koji nisu u suprotnosti 
  sa ovim Statutom, kako bi se olakšala saradnja s državom, međunarodnom organizacijom 
  ili određenim licima;
(e) Se saglasi sa tim da ne otkrije, ni u jednoj fazi postupka, 
  dokumente ili informacije koji su mu dostavljeni kao strogo poverljivi i isključivo 
  dostavljeni u svrhu pribavljanja novih dokaza, osim uz pristanak onog subjekta 
  koji mu je dostavio informaciju;
(f) Preduzme neophodne mere ili zahteva njihovo preduzimanje, 
  u cilju obezbeđivanja poverljivosti informacija, zaštite neke osobe ili očuvanje 
  dokaza.
Član 55
Prava okrivljenog u toku istrage
1. U toku istrage po ovom Statutu, okrivljeni:
(a) Ne sme biti prisiljen da okrivi sebe samog ili da prizna 
  krivicu;
(b) Ne sme biti podvrgnut nikakvom obliku sile, prinude ili 
  pretnje, niti bilo kakvom drugom obliku okrutnog, nečovečnog ili ponižavajućeg 
  tretmana ili takvoj kazni, i
(c) Okrivljeni mora imati pravo na besplatnu pomoć stručnog 
  tumača i na prevode koje će mu pružiti ovo stručno lice, ukoliko se ispituje 
  na jeziku različitom od jezika koji okrivljeni govori i u potpunosti razume,
(d) Ne sme biti protivzakonito hapšen ili pritvaran; i ne sme 
  biti lišen slobode osim po osnovama i u skladu sa onim procesnim radnjama koje 
  su predviđene ovim Statutom.
2. Tamo gde ima osnova da se smatra da je neko lice izvršilo 
  krivično delo iz nadležnosti Suda, to lice treba da bude ispitano od strane 
  tužioca ili nacionalnih organa krivičnog gonjenja u skladu sa zahtevom postavljenim 
  u članu 9. ovog Statuta. To lice pre početka ispitivanja treba da bude obavešteno 
  o pravima koja mu pripadaju u postupku, i to o:
(a) Pravu da, pre početka ispitivanja, bude obavešteno da postoji 
  osnovana sumnja da je izvršilo krivično delo iz nadležnosti Suda;
(b) Pravu da se brani ćutanjem, bez mogućnosti da se na osnovu 
  ovakve odbrane oglasi krivim ili nevinim;
(c) Pravu na stručnu pomoć branioca po njegovom izboru, ili, 
  ako je nema, o pravu da mu se takva pomoć obezbedi u svakom slučaju kada to 
  zahtevaju interesi pravde, i to da je ova stručna pomoć branioca besplatna - 
  ako lice nema dovoljno sredstava za to;
(d) Pravu da bude ispitan u prisustvu branioca, osim ako se 
  lice dobrovoljno ne odrekne svog prava na branioca.
Član 56
Uloga Veća koje vodi prethodni postupak u sprovođenju istrage
1. (a) U slučaju da tužilac smatra da sprovođenje istrage predstavlja 
  jedinstvenu priliku za pribavljanje svedočenja ili iskaza svedoka, ili za ispitivanje, 
  prikupljanje ili ocenu dokaza, a koje procesne radnje se neće moći preduzeti 
  kasnije ili će njihovo preduzimanje biti znatno otežano, tužilac mora o tome 
  da obavesti Veće koje vodi prethodni postupak.
(b) U tom slučaju, Veće koje vodi prethodni postupak može na 
  zahtev tužioca da preduzme mere koje su neophodne kako bi se osigurala efikasnost 
  i jedinstvo postupka i posebno kako bi se obezbedilo pravo okrivljenog na odbranu.
(c) Ukoliko Veće koje vodi prethodni postupak ne naredi drugačije, 
  tužilac će obavestiti lice koje je uhapšeno ili koje se odazvalo sudskom pozivu 
  u vezi sa pokrenutom istragom na koje se odnosi stav (a), kako bi se to lice 
  moglo izjasniti o krivičnom delu koje mu se stavlja na teret i o dokazima protiv 
  njega.
2. Mere na koje se odnosi stav 1(b) uključuju:
(a) Davanje uputstava ili naredbi o tome koje radnje bi trebalo 
  sprovesti u postupku.
(b) Podsećanje da se mora voditi zapisnik o svim preduzetim 
  procesnim radnjama.
(c) Imenovanje veštaka radi davanja odgovarajućeg stručnog 
  mišljenja i nalaza.
(d) Određivanje branioca za lice koje je uhapšeno ili se odazvalo 
  sudskom pozivu, odnosno ako lice nije uhapšeno odnosno nije se odazvalo sudskom 
  pozivu, postavljanje drugog branioca koji će predstavljati interese odbrane.
(e) Imenovanje jednog od stalnih članova Veća koje vodi prethodni 
  postupak ili ako je neophodno drugog slobodnog sudije Odeljenja za prethodni 
  postupak, ili odeljenja Sudećih veća, za praćenje postupka i davanje predloga 
  ili naredbi u vezi sa prikupljanjem i očuvanjem dokaza kao i sa ispitivanjem 
  lica.
(f) Preduzimanje drugih mera neophodnih za prikupljanje ili 
  očuvanje dokaza.
3. (a) U slučaju da tužilac nije tražio preduzimanje mera u 
  skladu sa ovim članom, a Veće koje vodi prethodni postupak smatra da su takve 
  mere neophodne da bi se sačuvali dokazi za koje ono ocenjuje da su od presudnog 
  značaja za odbranu na glavnom pretresu, ovo Veće će konsultovati tužioca u vezi 
  s tim da li postoji dobar razlog za to što tužilac nije zahtevao odgovarajuće 
  mere. Ako nakon konsultacije Veće koje vodi prethodni postupak zaključi da je 
  tužiočevo propuštanje podnošenja zahteva za preduzimanjem odgovarajućih mera 
  neopravdano, Veće može da preduzme te mere po sopstvenom nahođenju.
(b) Tužilac može da izjavi žalbu na ovakvu odluku Veća koje 
  vodi prethodni postupak da preduzme ove mere po sopstvenom nahođenju a u smislu 
  prethodne tačke. Odluka o ovoj žalbi donosi se po hitnom postupku.
4. Prihvatljivost dokaza prikupljenih i sačuvanih za glavni 
  pretres, u skladu sa ovim članom biće ocenjena na glavnom pretresu u smislu 
  člana 69. a odluku o prihvatljivosti dokaza donosi Sudeće veće.
Član 57
Funkcije i ovlašćenja Veća koje vodi prethodni postupak
1. Ukoliko ovaj Statut drugačije ne predviđa, Veće koje vodi 
  prethodni postupak obavlja svoje funkcije u skladu sa odredbama ovog člana.
2. (a) Naredbe i rešenja Veća koje vodi prethodni postupak 
  donete u skladu sa čl. 15, 18, 19, 54. stav 2, članu 61. stav 7. i članu 72. 
  moraju se doneti većinom glasova sudija ovog Veća.
(b) U svim drugim slučajevima, sudija pojedinac obavlja funkcije 
  predviđene ovim Statutom, ukoliko iste već nisu predviđene Pravilima postupka 
  i izvođenja dokaza ili usvojene većinom glasova članova Veća koje vodi prethodni 
  postupak.
3. Osim drugih dužnosti propisanih Statutom, Veće koje vodi 
  prethodni postupak može:
(a) Na zahtev tužioca, izdati naredbe i naloge za hapšenje 
  koji su neophodni radi sprovođenja istrage,
(b) Na zahtev lica koje je uhapšeno ili koje se odazvalo sudskom 
  pozivu u smislu člana 58, izdati naredbu, uključujući i mere koje su opisane 
  u članu 56, ili zahtevati saradnju preciziranu u Delu 9, koje mere su neophodne 
  radi obezbeđivanja adekvatne pomoći navedenim licima u pripremi njegove/njene 
  odbrane pred Sudom,
(c) Kada je to potrebno, omogućiti obezbeđivanje zaštite i 
  privatnosti oštećenog ili svedoka, čuvanje dokaza, zaštitu lica koja su uhapšena 
  ili lica koja su se odazvala sudskom pozivu, i zaštitu informacija koje su od 
  značaja za državnu bezbednost.
(d) Donosi odluku kojom ovlašćuje tužioca da preduzme određene 
  istražne radnje na teritoriji države članice sa kojom se saradnja u smislu pružanja 
  pravne pomoći ne može ostvariti u duhu odredbi Dela 9, i to pošto Veće koje 
  vodi prethodni postupak, na osnovu zvaničnog stava odnosne države, utvrdi da 
  odnosna država nije u mogućnosti da postupi po zahtevu za saradnju zbog objektivne 
  nemogućnosti ili zbog nepostojanja kadrova stručno osposobljenih da postupe 
  po zahtevu za pružanje pravne pomoći.
(e) Da zahteva saradnju država preciziranih u članu 93. stav 
  1 (j) i smislu preduzimanja mera zaštite povređenih prava i interesa pre svega 
  oštećenih, u slučaju kada je nalog za hapšenje ili sudski poziv upućen u smislu 
  člana 58, a uz poklanjanje dužne pažnje snazi prikupljenih dokaza ali i pravima 
  svih učesnika u postupku, na način kako je to predviđeno Statutom i Pravilima 
  postupka i izvođenja dokaza.
Član 58
Izdavanje naloga za hapšenje i sudskog poziva od strane Veća 
  koje vodi prethodni postupak
1. U svakom trenutku nakon otpočinjanja istrage, Veće koje 
  vodi prethodni postupak na zahtev tužioca izdaje nalog za hapšenje lica ako, 
  pošto je pregledalo zahtev tužioca, dokaze i druge informacije koje je podneo 
  tužilac, zaključi da:
(a) Postoji osnovana sumnja da je okrivljeni izvršio krivično 
  delo iz nadležnosti Suda; i
(b) Pritvor određenom licu je neophodno odrediti iz sledećih 
  razloga:
(i) Da bi se obezbedilo njegovo prisustvo u krivičnom postupku,
(ii) Da bi se sprečilo da to lice ometa sprovođenje istrage 
  ili dalji krivični postupak, ili
(iii) Kada osobite okolnosti opravdavaju bojazan da će to lice 
  dovršiti pokušano krivično delo ili da će izvršiti drugo srodno krivično delo 
  iz nadležnosti Suda.
2. Zahtev za određivanje pritvora koji podnosi tužilac mora 
  da sadrži:
(a) Ime i prezime lica koje se lišava slobode i druge relevantne 
  informacije nužne da bi se to lice identifikovalo i pronašlo;
(b) Krivično delo iz nadležnosti Suda koje se tom licu stavlja 
  na teret;
(c) Kratak prikaz činjeničnog stanja u konkretnom predmetu;
(d) Spisak dokaza i drugih informacija koje daju dovoljno osnova 
  da se smatra da je to lice izvršilo određeno krivično delo; i
(e) Zakonski osnov za određivanje pritvora.
3. Nalog za hapšenje mora sadržati:
(a) Ime i prezime lica koje se lišava slobode i druge relevantne 
  informacije nužne da bi se to lice identifikovalo i pronašlo;
(b) Krivično delo iz nadležnosti Suda koje se tom licu stavlja 
  na teret;
(c) Kratak prikaz činjeničnog stanja u konkretnom predmetu.
4. Nalog za hapšenje će ostati na snazi dok Sud ne naredi drugačije.
5. Na osnovu naloga za hapšenje, Sud može da zahteva privremeno 
  hapšenje ili predaju lica u saglasnosti sa Delom 9.
6. Tužilac može da zahteva od Veća koje vodi prethodni postupak 
  da izmeni nalog za hapšenje izmenom ili dopunom naloga u pogledu krivičnih dela 
  koja su navedena u prethodnom nalogu. Veće koje vodi prethodni postupak će izmeniti 
  nalog za hapšenje ako nađe da postoji opravdana sumnja da je lice čije se lišenje 
  slobode traži izvršilo drugo ili još neka krivična dela iz nadležnosti Suda.
7. Umesto zahteva za određivanje pritvora, tužilac može da 
  podnese zahtev kojim traži od Veća koje vodi prethodni postupak da uputi sudski 
  poziv. Ako Veće koje vodi prethodni postupak zaključi da ima opravdanog osnova 
  da se smatra da je određeno lice izvršilo određeno krivično delo a da je poziv 
  dovoljan da se obezbedi prisustvo tog lica pred sudom, Veće upućuje poziv, sa 
  ili bez uslova koji ograničavaju slobodu kretanja a koja ograničenja su predviđena 
  nacionalnim zakonodavstvom. Poziv mora sadržati:
(a) Ime i prezime lica i druge relevantne lične podatke;
(b) Datum kada to lice treba da pristupi pred Sud;
(c) Krivično delo iz nadležnosti Suda koje se tom licu stavlja 
  na teret;
(d) Kratak opis činjeničnog stanja.
Poziv se dostavlja lično.
Član 59
Postupak hapšenja u zemlji pritvora
1. Država-članica koja je primila zahtev za privremeno hapšenje 
  ili hapšenje i izručenje, odmah je dužna da preduzme korake kako bi uhapsila 
  lice koje se traži, u skladu sa svojim zakonima i odredbama člana 9.
2. Uhapšeno lice se odmah sprovodi nadležnim sudskim organima 
  u zemlji u kojoj je izvršeno hapšenje, a koji organi su dužni da utvrde da li:
(a) se nalog odnosi na to lice;
(b) je lice uhapšeno u skladu sa pravilima; i
(c) da li su ispoštovana prava tog lica.
3. Uhapšeno lice ima pravo da od nadležnih vlasti države pritvora 
  traži privremeno puštanje na slobodu do prijave Sudu.
4. Prilikom odlučivanja o takvom zahtevu, nadležne vlasti države 
  u kojoj je izvršeno hapšenje razmatraju, u zavisnosti od težine izvršenih krivičnih 
  dela, da li postoje hitne i izuzetne okolnosti koje bi opravdale privremeno 
  puštanje na slobodu i da li postoje svi uslovi koji garantuju izvršavanje obaveza 
  predaje tog lica Sudu. Nadležne vlasti države u kojoj je izvršeno hapšenje, 
  nemaju pravo da razmatraju da li je nalog za hapšenje izdat u skladu sa članom 
  58, st. 1 (a) i (b).
5. Veće koje vodi prethodni postupak mora biti obavešteno o 
  svakom zahtevu za privremeno puštanje na slobodu i ono je ovlašćeno da prosledi 
  svoje mišljenje nadležnim vlastima u državi u kojoj je hapšenje izvršeno i u 
  kojoj se to lice nalazi u pritvoru. Vlasti nadležne države u potpunosti razmatraju 
  takve preporuke, uključujući tu i svaku preporuku o merama za sprečavanje bekstva 
  tog lica pre donošenja odluke.
6. Ako se licu odobri privremeno puštanje na slobodu, Veće 
  koje vodi prethodni postupak može da zahteva periodične izveštaje o tome kako 
  se ponaša lice koje je privremeno pušteno na slobodu.
7. Odmah po dostavljanju naredbe o izručenju lica koje se drži 
  u pritvoru u određenoj državi, ta država je dužna da u najkraćem mogućem roku 
  traženo lice izruči Sudu.
Član 60
Početak postupka pred Sudom
1. Po izručenju lica Sudu, ili pojavljivanja lica pred Sudom 
  dobrovoljno ili po sudskom pozivu, Veće koje vodi prethodni postupak je dužno 
  da to lice informiše o krivičnim delima koja mu se stavljaju na teret kao i 
  o njegovim/njenim pravima po ovom Statutu, uključujući ovde i pravo da traži 
  privremeno puštanje na slobodu do suđenja.
2. Lice protiv koga je izdat nalog za hapšenje može da traži 
  privremeno puštanje na slobodu do suđenja. Ako Veće koje vodi prethodni postupak 
  smatra da su ispunjeni uslovi predviđeni u članu 58. stav 1, lice će se zadržati 
  u pritvoru. U suprotnom, Veće koje vodi prethodni postupak uslovno ili bezuslovno 
  pušta to lice na slobodu.
3. Veće koje vodi prethodni postupak periodično razmatra svoje 
  rešenje o određivanju pritvora ili o oslobađanju određenog lica, a to može učiniti 
  u svakom trenutku na zahtev tužioca ili samog okrivljenog. Posle ponovnog razmatranja, 
  veće može da izmeni rešenje o pritvoru, oslobađanju ili o uslovima pod kojima 
  se lice pušta na slobodu, ako se izmene okolnosti na kojima se ovo rešenje zasniva.
4. Veće koje vodi prethodni postupak se stara o tome da se 
  okrivljeni ne drži dugo u pritvoru pre početka suđenja i to zbog neopravdanog 
  odugovlačenja od strane tužioca. Ako do takvog odugovlačenja dođe, Sud razmatra 
  uslovno ili bezuslovno puštanje na slobodu.
5. Ako nađe da je to potrebno, Veće koje vodi prethodni postupak 
  izdaje nalog za hapšenje kako bi se obezbedilo prisustvo lica koje je pušteno 
  na slobodu, u daljem toku postupka koji se vodi pred Sudom.
Član 61
Stupanje optužnice na pravnu snagu
1. U skladu sa odredbama stava 2. u razumnom vremenskom roku 
  nakon izručenja ili dobrovoljnog pojavljivanja okrivljenog pred Sudom, Veće 
  koje vodi prethodni postupak izvodi istražnu radnju saslušanjem okrivljenog 
  da bi ispitalo navode optužnice na osnovu kojih tužilac traži da se okrivljeni 
  u daljem toku postupka oglasi krivim i kazni. Saslušanje se održava u prisustvu 
  tužioca i okrivljenog, kao i njegovog/njenog branioca.
2. Veće koje vodi prethodni postupak može po zahtevu tužioca 
  ili po sopstvenom nahođenju da zakaže i održi ročište u odsustvu okrivljenog 
  da bi ispitalo navode optužnice na osnovu kojih tužilac traži da se okrivljeni 
  u daljem toku postupka oglasi krivim i kazni, a u situaciji kada se okrivljeni:
(a) Odrekao svog prava da bude prisutan na tom ročištu; ili
(b) Pobegao ili se ne može pronaći a sve razumne radnje su 
  preduzete da bi se obezbedilo njegovo/njeno prisustvo pred Sudom i da bi se 
  okrivljeni obavestio o navodima optužnice i o tome da će se održati odgovarajuće 
  ročište u cilju ispitivanja navoda te optužnice.
U tom slučaju, okrivljenog zastupa branilac ukoliko Veće koje 
  vodi prethodni postupak odluči da je to u interesu pravde.
3. U razumnom roku pre saslušanja:
(a) Licu mora biti dostavljena kopija optužnice koja sadrži 
  osnove i navode na osnovu kojih ga tužilac tereti za izvršenje određenog krivičnog 
  dela;
(b) Lice mora biti obavešteno o dokazima na kojima tužilac 
  zasniva svoju optužnicu i koji će se izvesti na glavnom pretresu.
Veće koje vodi prethodni postupak može da izda naredbe koje 
  se tiču obelodanjivanja informacija koje će se saopštiti na glavnom pretresu.
4. Pre saslušanja tužilac može nastaviti započetu istragu a 
  može i da dopuni ili povuče zahtev za sprovođenje istrage. Okrivljeni mora biti 
  blagovremeno obavešten pre saslušanja o svakoj dopuni ili povlačenju zahteva 
  za sprovođenje istrage. U slučaju povlačenja zahteva za sprovođenje istrage, 
  tužilac obaveštava Veće koje vodi prethodni postupak o razlozima za donošenje 
  ovakve odluke.
5. Na saslušanju tužilac mora potkrepiti navode svog zahteva 
  sa dovoljno dokaza kako bi se moglo stati na stanovište da ima dovoljno osnova 
  da je okrivljeni izvršio krivično delo za koje se tereti. Tužilac može da se 
  osloni na izvedene dokaze i nije dužan da poziva svedoke koji bi trebalo da 
  svedoče na glavnom pretresu.
6. Na saslušanju okrivljeni može da:
(a) Ospori navode optužnice;
(b) Ospori dokaze koje je izneo tužilac; i
(c) Iznosi dokaze.
7. Veće koje vodi prethodni postupak na osnovu saslušanja odlučuje 
  da li izvedeni dokazi daju dovoljno osnova da se smatra da je okrivljeni izvršio 
  krivično delo za koje se tereti. Veće koje vodi prethodni postupak u tom smislu 
  može da:
(a) Potvrdi navode optužnice na osnovu kojih je našlo da postoji 
  dovoljno osnova da je određeno lice izvršilo određeno krivično delo, na osnovu 
  čega optužnica staje na pravnu snagu i predmet se dalje prosleđuje Sudećem veću 
  na dalji postupak;
(b) Odbija da potvrdi navode optužnice ukoliko smatra da nema 
  dovoljno osnova da se smatra da je okrivljeni izvršio krivično delo za koje 
  se tereti;
(c) Odloži saslušanje i zahteva od tužioca da razmotri navode 
  optužnice i;
(i) Prikupi i izvede nove dokaze ili sprovede dalju istragu 
  povodom krivičnog dela koje je predmet optužnice, ili
(ii) Izmeni optužnicu zato što dokazi ukazuju da je izvršeno 
  drugo krivično delo iz nadležnosti Suda.
8. Tamo gde Veće koje vodi prethodni postupak odbije da potvrdi 
  optužnicu, tužilac nije time sprečen da kasnije zatraži njeno potvrđivanje ukoliko 
  njegov zahtev bude potkrepljen novim dokazima.
9. Pošto su navodi optužnice potvrđeni, i optužnica stala na 
  pravnu snagu, tužilac može, pre početka glavnog pretresa, uz dozvolu Veća koje 
  vodi prethodni postupak i pošto je prethodno obavestio okrivljenog, da izmeni 
  optužnicu. Ako tužilac želi da doda nove optužbe ili da ranije optužbe zameni 
  novim ozbiljnijim, mora da se održi saslušanje po ovom članu da bi se te optužbe 
  potvrdile. Po započinjanju suđenja tužilac može uz dozvolu veća koje vodi prethodni 
  postupak da odustane od krivičnog gonjenja okrivljenog.
10. Svaki raniji izdati nalog prestaje da važi vezano za optužbe 
  koje Veće koje vodi prethodni postupak nije potvrdilo ili u odnosu na koje je 
  tužilac odustao od krivičnog gonjenja.
11. Kada je optužnica stala na pravnu snagu u skladu sa ovim 
  članom, Predsedništvo obrazuje Sudeće veće koje je po stavu 8. i članu 64. stav 
  4. odgovorno za dalje vođenje krivičnog postupka i koje ima sva ovlašćenja Veća 
  koje vodi prethodni postupak a koja su relevantna i primenjiva u vođenju glavnog 
  pretresa.
Član 62
Mesna nadležnost
Ukoliko se drugačije ne odluči, mesno nadležni je sud sedišta.
Član 63
Suđenje u prisustvu okrivljenog
1. Postupak se vodi protiv okrivljenog čije je prisustvo u 
  postupku obezbeđeno.
2. Ukoliko okrivljeni čije je prisustvo pred sudom obezbeđeno, 
  nastavi sa ometanjem postupka, Sudeće veće je ovlašćeno da naredi njegovo udaljenje 
  iz sudnice. U tom slučaju, Veće je dužno da okrivljenom omogući dalje praćenje 
  toka postupka kao i dalje savetovanje sa braniocem, što će se sve obavljati 
  van sudnice i to posredstvom komunikacione tehnologije, ukoliko je primena iste 
  nužna. Ove mere imaju se primenjivati samo izuzetno, i to tek pošto su se sve 
  ostale razumne mere obezbeđivanja neometanog toka postupka pokazale neefektivnim. 
  Trajanje ove mere ograničeno je na najkraće nužno vreme.
Član 64
Nadležnosti i ovlašćenja Sudećeg veća
1. Nadležnosti i ovlašćenja Sudećeg veća, navedene u ovom članu, 
  obavljaju se u skladu sa odredbama Statuta i Pravilima postupka i izvođenja 
  dokaza.
2. Sudeće veće je dužno da obezbedi pravično suđenje, uz poštovanje 
  pravila ekonomičnosti postupka i uz puno uvažavanje prava okrivljenog u postupku 
  s tim što je Sudeće veće u obavezi da uz navedeno obezbedi i zaštitu oštećenih 
  i svedoka.
3. Nakon što, u skladu sa odredbama Statuta Sudećem veću bude 
  dodeljen predmet, ono je ovlašćeno da:
(a) obavi konsultacije sa strankama u postupku te da se odluči 
  za primenu onih pravila postupka koja će obezbediti pravično suđenje uz punu 
  ekonomičnost postupka,
(b) odredi jezik ili jezike na kojima će se postupak voditi,
(c) omogući korišćenje dokumenata ili informacija kao dokaza 
  koji nisu bili korišćeni u prethodnom toku postupka, i to u skladu sa odgovarajućim 
  odredbama Statuta. Stranke u postupku imaju se obavestiti o postojanju navedenih 
  dokaza dovoljno vremena pre suđenja kako bi se adekvatno pripremile za njegov 
  dalji tok.
4. Ukoliko oceni da je to neophodno zarad ekonomičnosti postupka 
  i obezbeđivanja pravičnog suđenja, Sudeće veće je ovlašćeno da prethodna pitanja 
  ustupi na razmatranje veću nadležnom za vođenje prethodnog postupka ili slobodnom 
  sudiji nadležnom za vođenje prethodnog postupka.
5. Po prethodnom obaveštenju stranaka u postupku, Sudeće veće 
  može, ukoliko nađe da bi to s obzirom na prirodu postupka bilo nužno, da naloži 
  spajanje ili razdvajanje postupka koji se vode protiv više okrivljenih.
6. Po potrebi, Sudeće veće može kako pre otpočinjanja suđenja 
  tako i u samom toku suđenja, da:
(a) obavlja bilo koju procesnu radnju koja spada u nadležnost 
  Veća koje vodi prethodni postupak, u smislu člana 61. stav 11;
(b) zahteva prisustvo svedoka, izvođenje dokaza svedočenjem, 
  izvođenje dokaza podnošenjem na uvid dokumenata kao i izvođenje drugih dokaza, 
  a ukoliko je to neophodno i uz pomoć država potpisnica, a sve u skladu sa odredbama 
  Statuta;
(c) obezbedi zaštitu poverljivih informacija;
(d) naloži prikupljanje novih dokaza, kao dodatak onima koji 
  su prikupljeni u prethodnom postupku i koji su predloženi i izvedeni u toku 
  samog postupka i to predlogu stranaka u postupku;
(e) obezbedi zaštitu okrivljenog, svedoka i oštećenih;
(f) donosi odluku o svim drugim bitnim pitanjima.
7. Suđenje je javno. Sudeće veće, međutim, može biti mišljenja 
  da posebne okolnosti slučaja nalažu da se pojedine faze suđenja sprovedu u zatvorenoj 
  sednici, bez prisustva javnosti, i to u slučajevima predviđenim članom 68. Statuta, 
  ili kada se prisustvo javnosti ne sme dopustiti zbog obezbeđivanja zaštite poverljive 
  ili osetljive informacije koja će u kasnijem toku postupka biti prezentovana 
  kao dokaz.
8. (a) Glavni pretres počinje čitanjem optužnice. Optužnicu 
  okrivljenom čita Sudeće veće. Reč je o optužnici sa čijom sadržinom se već saglasilo 
  Veće koje je vodilo prethodni postupak. Sudeće veće je dužno da okrivljenom 
  pomogne da shvati koje mu se krivično delo stavlja na teret. Potom će Veće omogućiti 
  okrivljenom da se izjasni u pogledu svoje krivice - da prizna krivicu u smislu 
  člana 65. ili da se izjasni kao nevin.
(b) U toku glavnog pretresa, Predsedništvo može da preduzima 
  odgovarajuće mere u cilju usmeravanja glavnog pretresa i one mere kojima se 
  obezbeđuje pravično i nepristrasno suđenje. Postupajući po nalozima Predsedništva, 
  stranke u postupku mogu podnositi dokaze u skladu sa odredbama Statuta.
9. Sudeće veće je, između ostalog, ovlašćeno da po predlogu 
  stranaka u postupku ili na osnovu svog slobodnog sudijskog uverenja:
(a) donese odluku o (ne)prihvatanju i (i)relevantnosti predloženih 
  dokaza; ili
(b) preduzme sve neophodne mere radi obezbeđivanja rada u fazi 
  saslušanja stranaka.
10. Sudeće veće je dužno da obezbedi da se u toku čitavog glavnog 
  pretresa vodi zapisnik koji detaljno prikazuje tok suđenja. Zapisnik vodi zapisničar 
  a o čuvanju zapisnika se stara sekretar.
Član 65
Postupak u slučaju priznanja krivice
1. U slučaju da okrivljeni prizna krivicu u skladu sa odredbom 
  člana 64. stav 8(a), Sudeće veće će se izjasniti:
(a) da li okrivljeni shvata procesno-pravnu prirodu priznanja 
  kao i pravne posledice koje povlači izjava o priznanju;
(b) da li je izjava o priznanju krivice data dobrovoljno nakon 
  odgovarajuće konsultacije sa braniocem; i
(c) da li je izjava o priznanju potkrepljena podacima iz predmeta, 
  a koji podaci su sadržani u:
(i) Optužnici podnetoj od strane tužioca a u pogledu kojih 
  navoda je okrivljeni priznao krivicu;
(ii) Bilo kom drugom pismenom podnesku tužioca koji je podnet 
  Sudu u dopunu optužnice, a u pogledu kojih navoda je okrivljeni priznao krivicu;
(iii) Bilo kom drugom dokazu kao što je npr. izjava svedoka, 
  a koji dokaz je predložio bilo tužilac bilo sam okrivljeni.
2. Ukoliko Sudeće veće nađe da su uslovi koji se tiču priznanja, 
  precizirani u stavu 1. ovog člana, ispunjeni, ono će dalje razmotriti priznanje 
  okrivljenog i ceniti ovako pribavljen dokaz u svetlu svih ostalih izvedenih 
  dokaza, utvrđujući sve neophodne činjenice koje se zahtevaju u postupku dokazivanja, 
  a u odnosu na koje činjenice je priznanje dato. Po obavljenom prethodno opisanom 
  postupku, Veće može okrivljenog oglasiti krivim za krivično delo koje mu je 
  navodima optužnice stavljeno na teret.
3. Ukoliko Sudeće veće nađe da uslovi koji se tiču priznanja 
  krivice, precizirani u stavu 1. ovog člana, nisu ispunjeni, smatraće da priznanje 
  nije ni dato, te će u tom slučaju naložiti da se postupak dalje vodi prema pravilima 
  Statuta koja se odnose na postupak u kome se okrivljeni izjasnio kao nevin, 
  a može dalje vođenje postupka ustupiti drugom Sudećem veću.
4. Ukoliko je Sudeće veće mišljenja da je u interesu obezbeđivanja 
  pravde odnosno prvenstveno i interesu oštećenih, potrebno detaljnije i podrobnije 
  prezentovanje činjenica u dokaznom postupku, ovlašćeno je da:
(a) Zatraži od tužioca izvođenje novih dokaza, uključujući 
  i izvođenje dokaza saslušanjem svedoka, ili
(b) Naložiti da se postupak vodi prema pravilima Statuta koja 
  se odnose na pravnu situaciju kada krivica nije priznata odnosno okrivljeni 
  se izjasnio kao nevin, a može predmet ustupiti na dalji postupak drugom Sudećem 
  veću.
5. Bilo kakve rasprave na relaciji tužilac-branilac a koje 
  se odnose na izmenu optužbe, priznanje krivice ili na kaznu koja se predlaže 
  za okrivljenog a povodom izvršenog krivičnog dela, nisu od uticaja na Sud.
Član 66
Pretpostavka nevinosti
1. Niko se ne može smatrati krivim dok se njegova krivica ne 
  dokaže pred Sudom u skladu sa zakonom i pravilima postupka koje ovaj Sud primenjuje.
2. Teret dokazivanja krivice okrivljenog je na tužiocu.
3. Da bi osudio okrivljenog, Sud mora da bude čvrsto uveren 
  da je okrivljeni kriv za krivično delo koje mu se stavlja na teret i da u tom 
  smislu nema nikakve dileme niti sumnje.
Član 67
Prava okrivljenog u postupku
1. U svim slučajevima optuženja, okrivljeni, u skladu sa odredbama 
  Statuta, ima pravo na javno saslušanje koje treba da bude sprovedeno na pravičan 
  i nepristrasan način i u skladu sa sledećim minimumom garancija koje treba da 
  budu primenjene prema svakom okrivljenom bez izuzetka:
(a) Da bez odlaganja i do detalja bude informisan o prirodi 
  krivičnog dela koje mu se stavlja na teret, razlogu optuženja i sadržini optužnice 
  i to sve na jeziku koji u potpunosti razume i govori;
(b) Da mu se obezbedi dovoljno vremena kao i sve druge pretpostavke 
  za pripremanje odbrane kao i da slobodno komunicira sa braniocem koga je lično 
  izabrao i u koga ima poverenja;
(c) Da mu se sudi bez nepotrebnog odlaganja;
(d) Da bude lično prisutan na suđenju, da odbranu iznosi lično 
  ili posredstvom branioca koga je sam izabrao da mu, u slučaju da nije lično 
  angažovao branioca, Sud postavi branioca po službenoj dužnosti koji će ga braniti 
  besplatno ukoliko okrivljeni nema materijalnih sredstava da snosi troškove angažovanja 
  branioca po svom izboru, a sve ovo u skladu sa odredbom člana 63. stav 2, i 
  to u interesu obezbeđivanja pravičnosti postupka;
(e) Da postavlja pitanja svedocima koji iznose dokaze protiv 
  njega, odnosno da odgovara na njihova pitanja, kao i da predlaže svedoke u svoju 
  korist i njima postavlja pitanja, i to pod istim uslovima pod kojima ovo pravo 
  uživaju svedoci koji iznose dokaze protiv njega. Okrivljeni takođe ima pravo 
  da iznosi odbranu i predlaže i druge dokaze u skladu sa odredbama Statuta;
(f) Da mu besplatno bude obezbeđena pomoć stručnog sudskog 
  tumača u svrhu praćenja postupka, ukoliko se neka od procesnih radnji izvodi 
  odnosno ukoliko je neki od dokumenata prezentovanih sudu sačinjen na jeziku 
  koji okrivljeni razume i govori, pri čemu prevod stručnog tumača mora da zadovolji 
  sve uslove korektnog prevoda;
(g) Okrivljeni se ne sme prisiljavati da iznosi svoju odbranu 
  niti se sme prisiljavati u smislu izjašnjenja o krivici, a može se braniti i 
  ćutanjem. Ćutanje okrivljenog neće se smatrati kao njegovo prećutno izjašnjavanje 
  o krivici ili o nevinosti;
(h) Okrivljeni bez prethodnog davanja zakletve može dati usmenu 
  ili pismenu izjavu u svoju odbranu;
(i) Na okrivljenog se ne može prebaciti teret dokazivanja njegove 
  krivice.
2. U prilogu drugim objavama koje obezbeđuje ovaj Statut, Tužilac 
  će u što kraćem roku otkriti dokaze koje poseduje ili koji su pod njegovom kontrolom, 
  a za koje veruje da pokazuju ili mogu da pokažu nevinost optuženog ili da umanje 
  njegovu krivicu, ili koji mogu da utiču na verodostojnost dokaznog materijala 
  optužbe. U slučaju sumnje u vezi sa primenom ovog stava, odluku će doneti sud.
Član 68
Zaštita oštećenih i svedoka i njihovo učešće u postupku
1. Sud je dužan da preduzme odgovarajuće mere kako bi zaštitio 
  fizički i psihički integritet, dostojanstvo i privatnost oštećenih i svedoka. 
  U preduzimanju ovih mera Sud ceni sve relevantne okolnosti predmetnog slučaja, 
  uključujući starost oštećenih i svedoka, njihov pol u smislu odredbe člana 7. 
  stav 3, njihovo zdravstveno stanje i prirodu izvršenog krivičnog dela. Ovo čini 
  posebno, ali ne i isključivo, u slučajevima kada je u konkretnom krivičnom delu 
  reč o radnjama seksualnog zlostavljanja ili zlostavljanja dece. Tužilac će preduzeti 
  ove mere posebno u fazi istrage i podizanja optužnice za navedena krivična dela. 
  Samo preduzimanje ovih mera ne prejudicira krivicu lica kome je na teret stavljeno 
  izvršenje ovog krivičnog dela niti su ove mere u koliziji sa pravima okrivljenog 
  u toku postupka. Ove mere ni na koji način nisu od uticaja na pravično i nepristrasno 
  suđenje.
2. Kao izuzetak od načela javnosti postupka, regulisanog članom 
  67. Statuta, Sudeće veće može u cilju zaštite oštećenih, svedoka ili okrivljenog, 
  pojedine procesne radnje koje uključuju prisustvo pomenutih učesnika u postupku, 
  sprovesti u posebnoj sudskoj prostoriji (in camera) ili može dozvoliti da se 
  dokazi prezentuju elektronskim putem ili drugim sličnim sredstvima. Ove mere 
  se posebno imaju primeniti u slučaju da se u ulozi oštećenog ili svedoka pojavljuje 
  dete, osim ako je Sud mišljenja da primena ovih mera nije neophodna uzimajući 
  u obzir sve okolnosti predmetnog slučaja, a posebno mišljenje oštećenog ili 
  svedoka.
3. U slučaju da su ugroženi lični interesi oštećenog, Sud će, 
  ukoliko nađe da je to potrebno, dozvoliti da oštećeni u različitim fazama postupka, 
  iznese svoje viđenje konkretnog događaja, s tim što se ova procesna radnja ne 
  sme izvoditi na način koji bi imao karakter prejudiciranja krivice okrivljenog, 
  niti sme ići na štetu prava okrivljenog u postupku, a ne sme biti ni od uticaja 
  na pravično i nepristrasno suđenje. U slučajevima kada Sud smatra da bi bilo 
  svrsishodnije da viđenja oštećenih iznesu njihovi zastupnici, naložiće zastupnicima 
  oštećenih da Sudu prezentuju viđenje konkretnog događaja iz vizure oštećenog, 
  a sve u skladu sa Pravilima postupka i izvođenja dokaza.
4. Odeljenje za zaštitu oštećenih i svedoka pri Sudu, ovlašćeno 
  je da predloži tužiocu ili Sudu primenu odgovarajućih mera zaštite navedenih 
  kategorija lica, odgovarajuće aranžmane radi garantovanja njihove sigurnosti, 
  psihološko savetovalište oštećenih i svedoka kao i drugu vrstu pomoći, shodno 
  odredbi člana 43. stav 6.
5. U slučajevima u kojima izvođenje dokaza ili prosleđivanje 
  informacija, prema odredbama ovog Statuta, može dovesti do ugrožavanja bezbednosti 
  svedoka odnosno njihove porodice, tužilac je ovlašćen da u cilju sprovođenja 
  procesnih radnji koje prethode samom suđenju, ne obelodani o kakvim dokazima 
  i informacijama je reč, te da umesto toga podnese samo kratak izveštaj. Ove 
  mere imaju se primeniti na način koji ne prejudicira krivicu okrivljenog, ne 
  ide na štetu njegovih prava u postupku niti ove mere smeju biti od uticaja na 
  pravično i nepristrasno suđenje.
6. Svaka država potpisnica ima pravo da podnese zahtev za preduzimanje 
  neophodnih mera vezanih za zaštitu njenih službenika ili predstavnika, kao i 
  mera vezanih za zaštitu poverljivih i osetljivih informacija.
Član 69
Dokazi
1. Pre nego što se pristupi izvođenju dokaza svedočenjem, svaki 
  svedok je prema Pravilima postupka i dokazivanja, dužan da položi zakletvu da 
  će njegov iskaz odgovarati istini.
2. Svedok svoj iskaz iznosi lično, na suđenju, izuzev u slučajevima 
  predviđenim članom 68. Statuta odnosno odgovarajućim odredbama Pravila postupka 
  i izvođenja dokaza. Sud, prema tome, može dozvoliti da se izvođenje dokaza svedočenjem 
  obavi u prisustvu svedoka i to u njegovom živom govoru ili posredstvom video 
  odnosno audio tehnologije koja beleži glas i sadržaj iskaza svedoka, a može 
  dozvoliti i čitanje dokaza sačinjenog u pismenoj formi, a sve ovo u skladu sa 
  pravilima postupka i dokazivanja. Ove mere ne smeju prejudicirati krivicu okrivljenog 
  niti smeju ići na štetu prava okrivljenog u postupku.
3. Stranke u postupku mogu podneti dokaze relevantne za predmetni 
  slučaj, a u skladu sa članom 64. Statuta. Sud je ovlašćen da zahteva od stranaka 
  u postupku da podnesu sve dokaze za koje on smatra da su neophodni za rasvetljavanje 
  predmetnog slučaja.
4. Sud ceni i izjašnjava se o značaju i prihvatljivosti svakog 
  dokaza, uzimajući u ocenu, između ostalog, dokaznu snagu svakog dokaza pojedinačno 
  kao i činjenicu da li je konkretan dokaz takve prirode da bi mogao da prejudicira 
  krivicu okrivljenog i kao takav da negativno utiče na pravično suđenje ili na 
  pravičnu ocenu iskaza svedoka, a sve u skladu sa odredbama Pravila postupka 
  i izvođenja dokaza.
5. Sud uvažava kriterijum poverljivosti na način kako je to 
  određeno u Pravilima postupka i izvođenja dokaza.
6. Sud ne traži dokaze za očigledne činjenice ali o njima može 
  da sačini službenu belešku.
7. Dokazi pribavljeni na način koji predstavlja postupanje 
  protivno odredbama Statuta ili predstavlja kršenje međunarodno priznatih ljudskih 
  prava, ne mogu se prihvatiti ukoliko:
(a) Izvršena povreda izaziva opravdanu sumnju u pouzdanost 
  dokaza; ili bi
(b) Prihvatanje tako pribavljenog dokaza bilo neprihvatljivo 
  sa etičke tačke gledišta ili bi ozbiljno ugrozilo integritet postupka.
8. Prilikom donošenja odluke o značaju odnosno prihvatljivosti 
  dokaza koje je prikupila bilo koja od zemalja potpisnica, Sud će svoju odluku 
  doneti nezavisno pri čemu neće uzimati u obzir rešenja koja predviđa domaće 
  pravo pojedine zemlje u ovoj predmetnoj stvari.
Član 70
Povrede postupka
1. Sud je nadležan za postupanje u sledećim slučajevima povrede 
  postupka koje su izvršene namerno:
(a) Davanje lažnog iskaza od strane svedoka a suprotno odredbi 
  člana 69. stav 1, kojim se svedok obavezuje da svoj iskaz iznosi saglasno istini;
(b) Podnošenje lažnog ili falsifikovanog dokaza od strane bilo 
  koje strane u postupku, a koja je u momentu podnošenja dokaza imala svest o 
  tome da je dokaz lažan ili falsifikovan;
(c) Podmićivanje svedoka, ometanje izvođenja dokaza svedočenjem 
  ili mešanje u svedočenje svedoka, sprovođenje osvete prema svedoku zbog njegovog 
  svedočenja ili uništavanje dokaza ili ometanje u prikupljanju dokaza;
(d) Ometanje, zastrašivanje ili podmićivanje zvaničnika Suda 
  sa ciljem prisiljavanja ili ubeđivanja da ne uzimaju učešća u suđenju ili da 
  svoje dužnosti obavljaju protivno pravilima struke;
(e) Sprovođenje osvete prema zvaničnicima Suda zbog obavljanja 
  njihovih dužnosti ili dužnosti koje je obavio neki drugi zvaničnik Suda;
(f) Nuđenje ili primanje mita u svojstvu zvaničnika Suda a 
  vezano za obavljanje njegove zvanične dužnosti.
2. U sprovođenju nadležnosti povodom povreda postupka Sud postupa 
  saglasno načelima i pravilima predviđenim u Pravilima postupka i izvođenja dokaza. 
  Uslovi za ostvarivanje međunarodne saradnje sa Sudom, u predmetnoj stvari regulisanoj 
  odredbama ovog člana, cene se prema rešenjima nacionalnog zakonodavstva države 
  koja je zamoljena za saradnju.
3. U slučaju donošenja osuđujuće presude, Sud je, prema Pravilima 
  postupka i izvođenja dokaza, ovlašćen da osuđenom licu izrekne kaznu zatvora 
  u trajanju do 5 godina ili novčanu kaznu, a pomenuta Pravila ga ovlašćuju da 
  izrekne obe kazne kumulativno.
4. (a) Svaka od država članica je dužna da u svoje nacionalno 
  zakonodavstvo uvede i sankcioniše povrede postupka predviđenog ovim članom na 
  način koji sankcioniše povrede krivičnog postupka u svom zakonodavstvu, i to 
  za slučaj da su te povrede počinjene na teritoriji odnosne države članice ili 
  od strane njenog državljanina.
(b) Na zahtev suda, onda kada smatra za odgovarajuće, država 
  članica će, radi krivičnog gonjenja predati predmet svojim nadležnim organima. 
  Ti organi će revnosno voditi takve predmete i obezbediti dovoljno sredstava 
  za njihovo efikasno rešavanje.
Član 71
Sankcije za nedolično ponašanje pred Sudom
1. Sud može kazniti učesnike u postupku koji se nedolično ponašaju 
  pred Sudom, ometaju sprovođenje postupka ili se namerno oglušuju o naredbe Suda. 
  Sudu u ovakvim slučajevima stoje na raspolaganju određene mere upravljanja postupkom 
  kao što su privremeno ili stalno udaljenje iz sudnice, novčana kazna ili druge 
  slične mere predviđene Pravilima postupka i izvođenja dokaza. Sud nije ovlašćen 
  da lice koje se nedolično ponaša pred sudom kazni kaznom zatvora.
2. Pravila koja regulišu izricanje mera navedenih u stavu 1. 
  ovog člana sadržana su u Pravilima postupka i izvođenja dokaza.
Član 72
Zaštita informacija od interesa za nacionalnu i državnu bezbednost
1. Ovaj član se odnosi na sve slučajeve u kojima bi, prema 
  mišljenju države članice, obelodanjivanje informacija ili predstavljanje državne 
  dokumentacije, moglo da ugrozi njene nacionalne interese i bezbednost. U ovu 
  kategoriju slučajeva podvode se i slučajevi regulisani članom 56. st. 2. i 3, 
  članom 61. stav 3, članom 64. stav 3, članom 67. stav 2, članom 68. stav 6, 
  članom 87. stav 6. i članom 93, kao i svi drugi slučajevi koji nisu predviđeni 
  taksativno navedenim članovima a koji se mogu pojaviti u različitim fazama postupka.
2. Ovaj član primenjuje se u slučaju kada lice kome je naloženo 
  da da određenu informaciju ili da pruži određeni dokaz odbije da to učini ili 
  odbijanje pravda time da bi otkrivanje takve informacije odnosno pružanje takvog 
  dokaza ugrozilo nacionalne interese i državnu bezbednost odnosne države, a država 
  na koju se poziva zauzme stav da bi otkrivanje takvih informacija išlo na štetu 
  njenih nacionalnih interesa i bezbednosti, odnosno potvrdi navode tog lica.
3. Nijedna od odredaba ovog člana nije u koliziji sa načelom 
  zaštite poverljivosti u smislu člana 54. st. 3 (e) i (f), i člana 73. Statuta.
4. Ukoliko neka od država članica dođe do saznanja da se informacije 
  ili dokumenti od nacionalnog interesa iznose pred sudom, odnosno da će biti 
  prezentovani Sudu u nekoj fazi postupka, a pri tom smatra da bi otkrivanje takvih 
  informacija odnosno prezentovanje takvih dokumenata ugrozilo nacionalne interese 
  i državnu bezbednost, ta država ima pravo da interveniše kako bi se ova sporna 
  situacija rešila u smislu odredbe ovog člana.
5. Ukoliko je država mišljenja da bi otkrivanje određene informacije 
  ili prezentovanje kakvog dokumenta ugrozilo njene nacionalne interese ili bezbednost, 
  ona je ovlašćena da u saradnji sa tužiocem, braniocima, Većem koje je vodilo 
  prethodni postupak ili Sudećim većem, preduzme sve razumne mere u cilju prevazilaženja 
  sporne situacije zajedničkim angažovanjem u predmetnoj stvari. Ove mere podrazumevaju:
(a) Izmena ili razjašnjenje zahteva;
(b) Izjašnjenje Suda o relevantnosti informacije ili dokaza 
  koji se traži, odnosno izjašnjenje Suda o tome da li bi se relevantan dokaz 
  mogao pribaviti ili je pribavljen od drugog izvora a ne od zamoljene države;
(c) Dobijanje informacije ili dokaza iz drugog izvora ili u 
  drugačijoj formi;
(d) Dogovor o uslovima za pružanje pomoći uključujući, između 
  ostalog, obezbeđivanje rezimea ili redigovanih tekstova, ograničavanje objavljivanja 
  informacija, korišćenje postupaka
in camera
ili
ex parte
, ili 
  drugih zaštitnih mera koje su dozvoljene ovim Statutom i Pravilima postupka 
  i izvođenja dokaza.
6. Kada su sve razumne mere koje stoje na raspolaganju učesnicima 
  u procesu prevazilaženja gore opisane situacije preduzete a država je i dalje 
  mišljenja da ne postoji način na koji bi Sudu mogla izaći u susret u smislu 
  davanja informacija odnosno prezentovanja dokumenata a da to ne ugrozi njene 
  nacionalne interese i bezbednost, država će o razlogu za takvu svoju odluku 
  obavestiti tužioca ili Sud osim ukoliko samo objašnjenje razloga za takvu odluku 
  može imati za posledicu ugrožavanje nacionalnih i bezbednosnih interesa.
7. Ukoliko u ovakvoj situaciji Sud stane na stanovište da je 
  predmetni dokaz od vitalnog značaja i da je kao takav neophodan radi dokazivanja 
  krivice odnosno nevinosti okrivljenog, Sud je ovlašćen da preduzme neku od sledećih 
  mera:
(a) U slučaju da se davanje informacije odnosno prezentovanje 
  dokumenta zahteva u smislu odredbe o saradnji sa Sudom prema Delu 9 ili kada 
  je reč o pravnoj situaciji predviđenoj stavom 2. ovog člana, a odnosna država 
  je odbila da sarađuje sa Sudom u skladu sa odredbom člana 93. stav 4:
(i) Sud može da, pre nego što donese bilo kakvu odluku regulisanu 
  u stavu 7. tačka (a) (II) naloži dodatne konsultacije sa predstavnicima odnosno 
  države koja, po potrebi, mogu da uključe i davanje izjava u posebnoj sudskoj 
  sobi (in camera) kao i parcijalno davanje izjava;
(ii) Ukoliko Sud stane na stanovište da se država u konkretnom 
  slučaju pozivanjem na ovlašćenja koja joj pruža član 93. stav 4, ponaša suprotno 
  obavezama koje je na sebe preuzela stavljanjem svog potpisa na Statut Suda, 
  Sud će nadalje postupati u predmetnoj stvari u smislu člana 87. stav 7, obrazloživši 
  razloge za donošenje ovakve odluke;
(iii) U zavisnosti od toga kakav značaj pridaje konkretnom 
  dokazu i šta smatra da bi bilo celishodnije u konkretnom slučaju, Sud može prenebreći 
  postojanje spornog dokaza ili insistirati na njemu;
(b) U svim ostalim slučajevima Sud će:
(i) Naložiti da se takva informacija da, odnosno dokument prezentuje; 
  ili
(ii) U zavisnosti od toga u kojoj meri omogući zaštitu određene 
  informacije odnosno dokumenta Sud može prenebreći postojanje takvog spornog 
  dokaza ili pak insistirati na njemu.
Član 73
Informacije i dokumenti subjekta koji nije strana u postupku
U slučaju da Sud od države zahteva da mu dostavi dokument odnosno 
  da mu da informaciju koju ta država poseduje, čuva za tuđ račun ili samo obezbeđuje 
  njenu nepovredivost, a do kog dokumenta odnosno informacije je odnosna država 
  došla na bazi poverenja koje joj je ukazala druga država, međudržavna organizacija 
  ili međunarodna organizacija, država članica je dužna da traži pristanak navedenih 
  subjekata međunarodnog prava da da traženu informaciju ili prezentuje traženi 
  dokument, koji joj je ustupio u vlasništvo ili na čuvanje neki od pomenutih 
  subjekata međunarodnog prava. Ukoliko je informacija ili dokument originarno 
  potekao odnosno pripadao državi članici, ona će ili dati saglasnost na otkrivanje 
  odnosno ustupanje traženih informacija odnosno dokumenata ili će ovo pitanje 
  rešiti u saradnji sa Sudom u smislu člana 72. Ukoliko subjekt kome je originarno 
  pripadala informacija ili dokument nije država članica a pri tom odbija da da 
  saglasnost, država od koje se traži ovakva vrsta usluge je dužna da obavesti 
  Sud da nije u mogućnosti da izađe u susret Sudu u smislu davanja informacije 
  odnosno dostavljanja dokumenta jer se prethodno ugovorno obavezala prema originarnom 
  vlasniku informacije odnosno dokumenta i koje joj je originarni vlasnik ustupio 
  na bazi poverenja.
Član 74
Uslovi koji se zahtevaju prilikom donošenja sudske odluke
1. Prisustvo svih članova Sudećeg veća je neophodno u svim 
  fazama postupka uključujući i fazu većanja i glasanja koja prethodi donošenju 
  odluke. Predsedništvo može, od slučaja do slučaja, da u svakoj fazi postupka 
  imenuje jednog ili više sudija koji nisu angažovani na predmetnom slučaju i 
  koji će prisustvovati suđenju i zamenjivati člana Sudećeg veća koji nije u mogućnosti 
  da dalje prisustvuje suđenju.
2. Odluka Sudećeg veća zasniva se na oceni svih izvedenih dokaza 
  i čitavog postupka. Sudska odluka donosi se samo na osnovu činjenica koje su 
  obuhvaćene optužnicom odnosno svim kasnijim eventualnim dopunama optužnice. 
  Svoju odluku Sud može zasnivati isključivo na dokazima koji su izvedeni i pretreseni 
  pred sudom.
3. Sudije treba da nastoje da odluku donesu jednoglasno. Ukoliko 
  jednoglasnost ne bude postignuta, odluka se donosi većinom glasova.
4. Većanje i glasanje Sudećeg veća je tajno.
5. Odluka se donosi u pismenoj formi i treba da sadrži obrazloženje 
  Sudećeg veća uključujući ovde i obrazloženje kojim dokazima i u kojoj meri je 
  Sud poklonio veru. Sudeće veće objavljuje jednu jedinstvenu odluku. Ukoliko 
  nije postignuta jednoglasnost, odluka Sudećeg veća sadrži odvojena mišljenja 
  većine i manjine. Odluka odnosno izreka sudske odluke biće objavljena na javnoj 
  sednici.
Član 75
Naknade štete oštećenom
1. Sud će utvrditi načela za naknadu štete oštećenima uključujući 
  ovde i povraćaj u pređašnje stanje, kompenzaciju i rehabilitaciju. U tom smislu, 
  Sud je ovlašćen da po zahtevu oštećenog ali, u izuzetnim slučajevima i po svom 
  ličnom nahođenju, odredi visinu štete odnosno težinu gubitka odnosno povrede 
  koja je naneta oštećenom, i obrazložiće načela kojima se rukovodio u donošenju 
  ovakve odluke.
2. Sud je ovlašćen da osuđenom licu naloži da naknadi štetu 
  oštećenim, uključujući ovde i povraćaj u pređašnje stanje, kompenzaciju i rehabilitaciju. 
  Kada nađe za shodno Sud će naložiti da se šteta naknadi iz Fonda predviđenog 
  članom 79.
3. Pre nego što naloži naknadu štete u smislu odredbi ovog 
  člana, Sud može pozvati osuđeno lice, oštećene, druge zainteresovane subjekte 
  odnosno predstavnike zainteresovanih država da se izjasne po predmetnoj stvari.
4. U sprovođenju svojih ovlašćenja po ovom članu Sud može, 
  nakon što je određeno lice osuđeno za krivično delo iz nadležnosti Suda, da 
  se izjasni o tome da li je u svrhu donošenja odluke o naknadi štete oštećenom, 
  neophodno primeniti i mere iz člana 93. stav 1. Statuta.
5. Država članica će dati pravnu snagu ovakvoj odluci Suda 
  ukoliko se odredbe člana 109. Statuta mogu primeniti na ovaj član.
6. Nijedna od odredbi ovog člana neće se shvatiti kao pristrasno 
  postupanje Suda u odnosu na oštećenog, i to niti po nacionalnom niti po međunarodnom 
  pravu.
Član 76
Odlučivanje o kazni
1. U slučaju da donese osuđujuću presudu, Sudeće veće će se 
  odlučiti za adekvatnu kaznu za osuđeno lice a pri tome će ceniti dokaze koji 
  su izvedeni u toku postupka i koji su od presudnog značaja za donošenje odluke 
  o kazni.
2. Pre nego što zaključi glavni pretres, Sudeće veće može po 
  svom slobodnom nahođenju, ili na zahtev tužioca ili okrivljenog, odrediti nova 
  ročišta u cilju podnošenja i raspravljanja novih dokaza relevantnih za donošenje 
  odluke o kazni, u skladu sa odredbama Pravila postupka i izvođenja dokaza. Ovo 
  nije dopušteno u slučajevima regulisanim članom 65. Statuta.
3. U slučaju predviđenom stavom 2. ovog člana, biće saslušani 
  i svi subjekti nabrojani u članu 75. Statuta, a ukoliko bude potrebno biće određena 
  i dodatna ročišta za saslušanje.
4. Kazna licu oglašenom krivim i osuđenom u postupku sprovedenom 
  pred ovim Sudom, biće objavljena na javnoj sednici i u prisustvu okrivljenog, 
  kad god je to moguće.
Deo 7
KAZNE
Član 77
Predviđene kazne
1. Prema članu 110 a u vezi sa članom 5. Statuta, Sud licu osuđenom 
  za krivično delo iz njegove nadležnosti može izreći jednu od sledećih kazni:
(a) Kaznu zatvora u trajanju do 30 dana;
(b) Kaznu doživotnog zatvora, ukoliko je lice osuđeno za najteži 
  oblik krivičnog dela iz nadležnosti Suda i ukoliko ovu kaznu opravdavaju određene 
  okolnosti vezane za ličnost okrivljenog.
2. Uz kaznu zatvora, Sud može izreći i:
(a) Novčanu kaznu prema uslovima predviđenim pravilima postupka 
  i izvođenja dokaza;
(b) Konfiskaciju prihoda, imovine i dobara koji su direktno 
  ili indirektno pribavljeni krivičnim delom. Ovom kaznom se ne favorizuju prava 
  trećih lica koja su postupala
bona fides
.
_______________
Zakon o potvrđivanju Rimskog statuta Međunarodnog krivičnog suda objavljen 
  je u "Sl. listu SRJ - Međunarodni ugovori", br. 5/2001 od 27. juna 
  2001. godine i on sadrži tekst na engleskom jeziku i zvanični prevod na srpskom 
  jeziku. U pravnoj bazi Paragraf Lex objavljen je zvanični prevod teksta ovog 
  statuta na srpskom jeziku, sa str. 24. do 47, "Sl. list SRJ - Međunarodni 
  ugovori", br. 5/2001 od 27. juna 2001. godine. Član 77. Rimskog statuta 
  u originalu na engleskom jeziku objavljen je na strani 16. u istom Službenom 
  listu. Saglasno članu 128. Statuta, prevod teksta Statuta na arapski, kineski, 
  engleski, francuski, ruski i španski jezik smatraju se autentičnim tekstom Statuta. 
  Autorski prevod člana 77. Statuta na srpski jezik koji je dat od strane prevodioca 
  koga je angažovala Paragraf Co glasi:
"1. Shodno članu 110, Sud može da izrekne jednu od 
  sledećih kazni licu osuđenom za zločin u saglasnosti sa članom 5. ovog Statuta:
a) kaznu zatvora na određeni broj godina, a koja maksimalno
   može da iznosi trideset godina ili
b) kaznu doživotnog zatvora kada je ona opravdana ekstremnom 
  težinom zločina i individualnim okolnostima lica koje je osuđeno.
2. Kao dodatak kazni zatvora Sud može da odredi:
a) novčanu kaznu u skladu sa kriterijumima definisanim
   Pravilnikom o postupcima i dokazima, i
b) konfiskaciju prihoda, imovine i dobara koji su dobijeni 
  direktno ili indirektno tim zločinom, poštujući prava dobronamerne (bona fides) 
  treće strane."
Član 78
Odmeravanje kazne
1. Prilikom odmeravanja kazne Sud će, u skladu sa Pravilima 
  postupka i izvođenja dokaza, ceniti okolnosti kao što su težina izvršenog krivičnog 
  dela i okolnosti vezane za ličnost osuđenog lica.
2. Kada izriče zatvorsku kaznu, Sud u dužinu trajanja kazne 
  uračunava vreme provedeno u pritvoru, ukoliko je prema okrivljenom bio određen 
  pritvor. Sud u dužinu trajanja kazne uračunava sve vreme provedeno u pritvoru 
  određenom s obzirom na težinu krivičnog dela.
3. Kada je isto lice osuđeno za više krivičnih dela, Sud će 
  odmeriti kazne za svako krivično delo pojedinačno a potom će izreći jedinstvenu 
  kaznu pri čemu je dužan da precizira ukupnu dužinu trajanja zatvorske kazne. 
  Ovako utvrđena jedinstvena kazna zatvora ne može biti kraća od najduže pojedinačno 
  odmerene kazne a ne može biti duža od 30 godina zatvora ili od doživotne robije 
  u smislu člana 77. stav 1 (b).
Član 79
Fond
1. Fond se osniva odlukom Skupštine država članica. Fond se 
  osniva u interesu oštećenih i njihovih porodica i u nadležnosti je Suda.
2. Sud može da naloži da se novac i druga sredstva pribavljena 
  naplatom novčanih kazni ili konfiskacijom, po odluci Suda prebace u Fond.
3. Upravljanje Fondom obavlja se u skladu sa pravilima utvrđenim 
  od strane Skupštine država članica.
Član 80
Nepostojanje prepreka za primenu prava države članice i njenog 
  nacionalnog kaznenog sistema
Nijedna od odredbi ovog dela Statuta ne predstavlja prepreku 
  za primenu kaznenog sistema predviđenog domaćim pravom država članica niti prepreku 
  za primenu domaćeg prava država koje ne predviđaju kazne predviđene u ovom delu 
  Statuta.
Deo 8
Član 81
Žalba protiv oslobađajuće presude i žalba protiv osuđujuće presude 
  i odluke o kazni
1. Protiv odluke iz člana 74. Statuta može se uložiti žalba 
  u skladu sa Pravilima postupka i izvođenje dokaza i to:
(a) žalbu može uložiti tužilac i to iz sledećih razloga:
(i) Zbog povrede postupka;
(ii) Pogrešno utvrđenog činjeničnog stanja, ili
(iii) Pogrešne primene prava;
(b) žalbu može izjaviti osuđeno lice lično ili tužilac u njegovo 
  ime i to iz sledećih razloga:
(i) Zbog povrede postupka;
(ii) Pogrešno utvrđenog činjeničnog stanja;
(iii) Pogrešne primene prava, ili
(iv) Iz bilo kog drugog razloga koji se zasniva na sumnji ili 
  odsustvu poverenja u pravedno sproveden postupak i pravednu odluku.
2. (a) U skladu sa Pravilima postupka i izvođenja dokaza, žalbu 
  na objavljenu presudu mogu uložiti tužilac ili osuđeno lice ukoliko smatraju 
  da kazna nije srazmerna izvršenom krivičnom delu.
(b) Ukoliko nakon razmatranja navoda žalbe Sud nađe da ima 
  osnova za delimično ili potpuno ukidanje presude, Sud može pozvati tužioca i 
  osuđenog da prezentuju osnov pobijanja presude u skladu sa članom 81. stav 1. 
  tač. (a) ili (b), a može doneti i osuđujuću presudu u skladu sa članom 83. Statuta.
(c) Isti postupak se primenjuje i u slučaju da Sud po žalbi 
  uloženoj na odluku o kazni, stane na stanovište da ima osnova da se osuđenom 
  licu umanji kazna u smislu stava 2(a) ovog člana.
3. (a) Osuđeno lice ostaje u pritvoru dok se ne donese odluka 
  po žalbi, osim ukoliko Veće koje je donelo odluku u predmetnoj stvari ne odluči 
  drugačije.
(b) Kada osuđenom licu u pritvoru istekne izrečena mu zatvorska 
  kazna, isto će se po isteku kazne pustiti na slobodu, izuzev u slučaju da je 
  tužilac izjavio žalbu, u kom slučaju će pitanje puštanja na slobodu biti regulisano 
  u smislu stava 3. tačka (c) ovog člana.
(c) U slučaju oslobađajuće presude, okrivljeni se ima odmah 
  pustiti na slobodu imajući u vidu sledeće:
(i) U izuzetnim okolnostima a ceneći, između ostalog, i rizik 
  od bekstva, težinu krivičnog dela za koje se okrivljeni tereti i za koje je 
  osuđen, kao i stepen izvesnosti da će žalba biti uvažena, Sudeće veće, po predlogu 
  tužioca, može okrivljenog zadržati u pritvoru dok se ne odluči po žalbi;
(ii) Na odluku Sudećeg veća o zadržavanju okrivljenog u pritvoru 
  iz tač. (c) (i) može se izjaviti žalba u skladu sa Pravilima postupka i dokazivanja.
4. U skladu sa odredbama st. 3 (a) i (b), izvršenje kazne se 
  odlaže do donošenja odluke o žalbi.
Član 82
Žalba na druge odluke Suda
1. U skladu sa Pravilima postupka i izvođenja dokaza, svaka 
  stranka u postupku može izjaviti žalbu na sledeće odluke Suda:
(a) Rešenje o oglašavanju nadležnim odnosno na rešenje o prihvatanju 
  nadležnosti;
(b) Rešenje o ukidanju odnosno rešenje o produženju pritvora 
  licu protiv koga se vodi istraga ili kome se sudi;
(c) Rešenje Veća koje je vodilo prethodni postupak da po slobodnom 
  uverenju postupi u smislu odredbe člana 56. stav 3. Statuta;
(d) Rešenje koje se tiče pitanja koje bi bitno moglo da utiče 
  na nepristrasnost i ekonomičnost postupka ili na ishod suđenja, a čije bi brzo 
  rešavanje od strane Žalbenog veća, po mišljenju Veća koje je vodilo prethodni 
  postupak ili Sudećeg veća, moglo da poboljša ili da ubrza postupak.
2. Na odluku Veća koje je vodilo prethodni postupak u smislu 
  člana 57. stav 3 (d) Statuta, a po njegovom raspuštanju, žalbu može izjaviti 
  država na koju se odluka odnosi, odnosno tužilac. Po ovoj žalbi odluka se donosi 
  po hitnom postupku.
3. Žalba ne proizvodi odložno dejstvo na odluku Suda osim ukoliko 
  Žalbeno veće po podnetom zahtevu ne odluči drugačije, a u skladu sa Pravilima 
  postupka i izvođenja dokaza.
4. Zastupnik oštećenog, branilac osuđenog lica ili advokat 
  savesnog vlasnika koji je oštećen u smislu odredbe člana 75. Statuta, mogu izjaviti 
  žalbu protiv odluke o naknadi štete, na način kako je to regulisano Pravilima 
  postupka i izvođenja dokaza.
Član 83
Postupak po žalbi
1. U postupku po žalbi Žalbeno veće ima sva ovlašćenja koja 
  ima Sudeće veće, u smislu odredbi ovog člana i člana 81. Statuta.
2. Ukoliko Žalbeno veće stane na stanovište da je postupak 
  povodom koga je uložena žalba bio neregularan i to u smislu da se stranke u 
  postupku ne mogu pouzdati u odluku o predmetnoj stvari odnosno u odluku o kazni, 
  ili da je žalba osnovana s obzirom na pogrešno utvrđeno činjenično stanje ili 
  na utvrđene povrede postupka, Žalbeno veće je ovlašćeno da:
(a) Ukine ili preinači presudu odnosno odluku o kazni; ili
(b) Vrati predmet na ponovno suđenje drugom Sudećem veću.
Ukoliko je žalba izjavljena po gore navedenim pravnim osnovama, 
  Žalbeno veće može predmet vratiti Sudećem veću koje je po predmetu već postupalo 
  da ono ispita da li je žalba osnovana i da o tome izvesti Žalbeno veće, a može 
  i samo da razmotri dokaze koji su priloženi uz navode žalbe i da donese odluku. 
  Kada je žalbu na presudu odnosno na odluku o kazni izjavilo samo osuđeno lice, 
  odnosno tužilac u njegovo ime, presuda se ne može preinačiti na njegovu štetu.
3. U slučaju da je žalba izjavljena u odnosu na odluku o kazni, 
  Žalbeno veće može, ukoliko utvrdi da kazna nije srazmerna izvršenom krivičnom 
  delu, da preinači odluku o kazni u skladu sa Delom 7 Statuta.
4. Odluka (presuda) Žalbenog veća donosi se većinom glasova 
  a objavljuje se na javnoj sednici. Presuda mora da sadrži obrazloženje razloga 
  kojima se Žalbeno veće vodilo u donošenju odluke. Za slučaj da jednoglasnost 
  nije postignuta, odluka Žalbenog veća mora da sadrži mišljenja većine i manjine, 
  a svaki sudija koji misli drugačije ima pravo da izrazi svoje neslaganje po 
  pravnim pitanjima u formi izdvojenog mišljenja.
5. Žalbeno veće može da objavi svoju odluku (presudu) u odsustvu 
  lica oslobođenog ili osuđenog presudom na koju je izjavljena žalba.
Član 84
Revizija u odnosu na osuđujuću ili u odnosu na oslobađajuću presudu
1. Osuđeno lice, ili nakon njegove smrti njegov bračni drug, 
  deca, roditelji ili lice kome je osuđeni neposredno pre nego što je preminuo 
  dao pismena uputstva da podnese takav zahtev, ili Tužilac u ime tog lica može 
  da podnese zahtev Žalbenom veću za reviziju pravosnažne osuđujuće presude ili 
  izrečene kazne, ako:
(a) se pojave novi dokazi:
(i) Koji nisu bili dostupni, u vreme vođenja postupka (suđenja), 
  a to što se dokazi nisu mogli pribaviti ranije se ne može pripisati u krivicu 
  (potpunu ili delimičnu) licu koje ulaže zahtev za reviziju;
(ii) Takvog su značaja da bi Sud da su mu ti dokazi bili poznati 
  u vreme suđenja, doneo potpuno drugačiju odluku;
(b) Da je naknadno utvrđeno da su dokazi izvedeni pred Sudom, 
  na kojima je Sud zasnovao svoju odluku, bili lažni ili falsifikovani;
(c) Jedan ili više sudija koji su učestvovali u donošenju odluke 
  u postupku odnosno odluke po žalbi, i koji su okrivljenog oglasili krivim, su 
  počinili ozbiljnu povredu sudijskog kodeksa odnosno ozbiljan prekršaj službene 
  dužnosti po kom osnovu, u smislu člana 46. Statuta, mogu biti razrešeni.
2. Žalbeno veće će odbiti zahtev za reviziju ukoliko nađe da 
  je isti neosnovan. Ukoliko, međutim, nađe da je zahtev za reviziju osnovan, 
  Žalbeno veće može da:
(a) Ponovo sazove Sudeće veće koje je po predmetu već postupalo;
(b) Obrazuje novo Sudeće veće; ili
(c) Uzme predmet u postupak, sa ciljem da kasnije, nakon saslušanja 
  stranaka u postupku na način propisan Pravilima postupka i izvođenja dokaza, 
  utvrdi da li ima osnova za preinačenje presude.
Član 85
Naknada štete nezakonito uhapšenom ili osuđenom licu
1. Lice koje je uhapšeno ili držano u pritvoru a da zato nije 
  postojao zakonski osnov, ima pravo na naknadu štete.
2. Kada je pravosnažnom presudom lice osuđeno za krivično delo 
  a kasnije se na bazi novih dokaza ili činjenica za koje se ranije nije znalo, 
  dokaže da je to lice nezakonito osuđeno, pa mu se po tom osnovu osuđujuća presuda 
  ukine, ovo lice, u skladu sa zakonom, ima pravo na naknadu štete, osim ukoliko 
  se dokaže da su činjenice i dokazi za koje se ranije nije znalo ovom licu sve 
  vreme bilo poznati a o tome je ćutalo.
3. U izuzetnim okolnostima, kada Sud na osnovu čvrstih dokaza 
  utvrdi da je došlo do ozbiljnih povreda načela pravednosti, Sud ima pravo da 
  donese diskrecionu odluku o naknadi štete licu koje je pušteno iz pritvora na 
  osnovu pravosnažne oslobađajuće presude ili na osnovu okončanja postupka po 
  tom osnovu, a sve u skladu sa rešenjima predviđenim u Pravilima postupka i izvođenja 
  dokaza.
Deo 9
MEĐUNARODNA SARADNJA I POMOĆ
Član 86
Opšta obaveza saradnje
Države članice su, u skladu sa odredbama Statuta, dužne da 
  u potpunosti sarađuju sa Sudom i to kako u fazi istrage tako i u daljem toku 
  postupka koji se vodi protiv lica koja se terete za izvršenje krivičnih dela 
  iz nadležnosti Suda.
Član 87
Zahtevi za saradnju: opšti uslovi
1. (a) Sud je ovlašćen da zahteva saradnju država članica. 
  Zahtev se prosleđuje diplomatskim putem ili na drugi odgovarajući način koji 
  je država članica predvidela ratifikacijom, prihvatanjem odnosno izjavljivanjem 
  saglasnosti na dokument o osnivanju Suda i na Statut Suda.
Naknadne izmene u smislu dostavljanja zahteva za saradnju, 
  država članica može izvršiti u skladu sa rešenjima sadržanim u Pravilima postupka 
  i izvođenja dokaza.
(b) Kada za to ima osnova, i nezavisno od rešenja predviđenog 
  u tački (a) stava 1. ovog člana, zahtev za saradnju može se uputiti posredstvom 
  Međunarodne organizacije kriminalističke policije ili neke druge regionalne 
  organizacije.
2. Zahtev za saradnju i svaki drugi dokument podnet u dopunu 
  zahteva mora biti sačinjen na službenom jeziku države kojoj se zahtev upućuje 
  ili mora sadržati prevod na taj jezik, a može da bude sačinjen na jednom od 
  službenih jezika Suda, zavisno od toga kakvo je rešenje u tom smislu predvidela 
  država članica kojoj se zahtev upućuje, u dokumentu kojim je izvršena ratifikacija 
  odnosno u dokumentu u kome je prihvatila nadležnost ovog Suda.
Naknadne izmene u smislu jezika na kome je sačinjen zahtev 
  za saradnju, država članica može izvršiti u skladu sa rešenjima sadržanim u 
  Pravilima postupka i izvođenja dokaza.
3. Država kojoj je zahtev upućen držaće sam zahtev i druga 
  propratna dokumenta u strogoj tajnosti, izuzev u slučaju kada je obelodanjivanje 
  postojanja ovog zahteva neophodno radi postupanja po zahtevu.
4. U vezi sa bilo kakvim zahtevom za saradnju pomenutim u ovom 
  delu Statuta, Sud je ovlašćen da preduzme sve mere koji mu stoje na raspolaganju 
  a koje imaju za cilj obezbeđivanje sigurnosti i fizičkog i psihičkog mira oštećenog, 
  svedoka i njihovih porodica. Sud je ovlašćen da zahteva da se svaka informacija 
  iz ovog dela Statuta čuva i da se sa njom postupa na način koji obezbeđuje punu 
  zaštitu, fizičku sigurnost i psihički mir svih oštećenih, eventualnih svedoka 
  i njihovih porodica.
5. (a) Sud može da pozove na saradnju bilo koju državu koja 
  nije članica međunarodnog dokumenta kojim je osnovan ovaj Sud, da Sudu u smislu 
  odredbi ovog dela Statuta, pruži pravnu pomoć na bazi sporazuma samo za ovu 
  svrhu (
ad hoc
sporazum), kakvog drugog sporazuma sa tom državom ili da 
  mu izađe u susret po nekom drugom ugovornom osnovu.
(b) Ukoliko država koja nije članica pomenutog međunarodnog 
  dokumenta, zaključi
ad hoc
sporazum ili se na drugi način ugovorno obaveže 
  na saradnju sa Sudom, a potom ne postupi u skladu sa ugovorom preuzetom obavezom, 
  Sud će o tome obavestiti Skupštinu država članica, ili Savet bezbednosti ukoliko 
  je ovo telo iniciralo vođenje postupka pred Sudom.
6. Sud se može obratiti za pomoć bilo kojoj međunarodnoj organizaciji 
  u smislu pribavljanja informacije ili dokumenta. Sud se može opredeliti za drugi 
  oblik saradnje i pomoći na osnovu prethodnog sporazuma sa tom organizacijom 
  pri čemu zahtev koji upućuje Sud mora biti u skladu sa delatnošću i mandatom 
  te organizacije.
7. Ukoliko država članica odbije da postupi po zahtevu za saradnju 
  koju joj je uputio Sud, i to učini protivno odredbama Statuta, te na taj način 
  onemogući Sud u obavljanju poslova iz njegove nadležnosti, Sud o tome treba 
  da se izjasni a nakon toga predmet prosleđuje Skupštini država članica, odnosno 
  Savetu bezbednosti, ako je u konkretnom predmetu postupao po nalogu Saveta bezbednosti.
Član 88
Primenljivost domaćeg prava države potpisnice u ovoj pravnoj 
  stvari
Države članice su dužne da u svojim nacionalnim zakonodavstvima 
  predvide i normativno regulišu sve oblike saradnje sa Sudom opisane u ovom delu 
  Statuta.
Član 89
Izručenje traženih lica Sudu
1. Sud može uputiti zahtev državi članici da uhapsi i preda 
  traženo lice i da to učini uz svu dokumentaciju koja po članu 91. Statuta potkrepljuje 
  ovaj zahtev. Zahtev za saradnju sa Sudom u smislu hapšenja i predaje određenog 
  lica koje Sud traži, može se uputiti bilo kojoj državi na čijoj teritoriji se 
  nalazi lice koje Sud traži. Države članice su dužne da se, u skladu sa rešenjima 
  predviđenim u ovom delu Statuta i u skladu sa domaćim pravom, povinuju zahtevu 
  za hapšenje i predaju traženog lica.
2. Ukoliko lice čije se izručenje traži istakne pred nacionalnim 
  sudom prigovor
ne bis in idem
u smislu odredbe člana 20. Statuta, država 
  od koje se izručenje traži se mora hitno posavetovati sa Sudom, kako bi se utvrdilo 
  da li je ovaj prigovor osnovan. Ukoliko se utvrdi da je prigovor neosnovan, 
  država je dužna da postupi po zahtevu za izručenje. Dok se o osnovanosti istaknutog 
  prigovora ne odluči, država ima pravo da odloži izručenje dok Sud ne donese 
  odluku o ovom pitanju.
3. (a) U skladu sa pravilima domaćeg prava, država članica 
  će odobriti transport preko svoje teritorije lica koje Sudu izručuje druga država, 
  izuzev ukoliko bi tranzit preko njene teritorije usporio ili onemogućio izručenje.
(b) Zahtev Suda za odobravanjem tranzita mora biti sačinjen 
  u skladu sa članom 87. Statuta. Ovaj zahtev treba da sadrži:
(i) Podatke o licu koje se transportuje;
(ii) Kratak opis činjeničnog stanja presude i pravnu ocenu; 
  i
(iii) Nalog za hapšenje i izručenje;
(c) Lice koje se transportuje drži se zatvoreno dok je u tranzitu;
(d) Ukoliko se lice prevozi vazdušnim putem, tako da po planu 
  leta nije predviđeno sletanje na teritoriju tranzitne države, ne traži se nikakvo 
  posebno ovlašćenje;
(e) U slučaju da dođe do neplaniranog sletanja na teritoriju 
  tranzitne države, ta država može zahtevati zvanični zahtev Suda za odobrenje 
  prevoza u tranzitu na način kako je to predviđeno tačkom (b) ovog stava. Država 
  koja treba da odobri tranzit će traženo lice držati zatvoreno dok ne dobije 
  zvanični zahtev za odobravanje tranzita i dok po ovom zahtevu ne postupi. Zamoljena 
  država traženo lice može držati u pritvoru do 96 časova računajući od momenta 
  neplaniranog sletanja na njenu teritoriju osim u slučaju da joj je zahtev od 
  strane Suda upućen u ovom roku.
4. Ukoliko se licu čije se izručenje traži sudi ili ukoliko 
  to lice izdržava kaznu u državi od koje se traži njegovo izručenje, a pri tom 
  mu se sudi odnosno izdržava kaznu za drugo krivično delo a ne za ono povodom 
  koga Sud traži njegovo izručenje, ta država će se nakon što donese odluku da 
  se odobri postupanje po zahtevu prokonsultovati sa Sudom u predmetnoj stvari.
Član 90
Sukob zahteva
(Konkurencija zahteva)
1. Država članica kojoj je Sud uputio zahtev za izručenje u 
  smislu člana 89. Statuta, a kojoj je istovremeno neka druga država uputila zahtev 
  za izručenje istog lica i to povodom istog krivičnog dela zbog koga to lice 
  traži i Sud, dužna je da o tome obavesti i Sud i državu koja traži izručenje 
  po istom osnovu.
2. Kada zahtev uputi država članica, država od koje se traži 
  izručenje će, suočivši se sa konkurentnim zahtevima, prednost dati zahtevu Suda 
  ukoliko je:
(a) Sud u smislu odredbi čl. 18. i 19. Statuta našao da predmet 
  povodom koga se traži izručenje spada u njegovu nadležnost pri čemu će se uvažiti 
  istražne radnje i druge radnje sprovedene u prethodnom postupku a koje je preduzela 
  država koja takođe traži izručenje i na kojima zasniva svoj zahtev;
(b) Odluku opisanu pod tačkom (a) ovog stava Sud donosi nakon 
  što ga je država kojoj je upućen zahtev za izručenje, obavestila o sukobu zahteva 
  u smislu stava 1. ovog člana.
3. Ukoliko Sud ne donese odluku iz stava 2. tačke (a) ovog 
  člana, država kojoj je upućen zahtev može, dok čeka odluku Suda iz stava 2. 
  tačka (b) ovog člana, da nastavi sa ispitivanjem zahteva za izručenje koji joj 
  je uputila druga država članica ali ne može da izruči traženo lice toj državi 
  sve dok Sud ne odluči da ne može da postupa u tom krivičnom predmetu. Sud je 
  dužan da u ovoj stvari odlučuje po hitnom postupku.
4. Ukoliko je zahtev za izručenje uputila država koja nije 
  članica i ukoliko se država kojoj je zahtev upućen nije obavezala na izručenje 
  nekim međunarodnim ugovorom, u tom slučaju će država kojoj je zahtev upućen 
  prednost dati zahtevu Suda, ukoliko se Sud prethodno oglasio nadležnim za postupanje 
  u konkretnom predmetu.
5. Ukoliko se Sud u smislu stava 4. ovog člana nije oglasio 
  nadležnim za postupanje u konkretnom predmetu, država kojoj je upućen zahtev 
  ima diskreciono pravo da nastavi sa ispitivanjem zahteva za izručenje koji joj 
  je uputila druga država potpisnica.
6. U slučaju kada ima mesta primeni stava 4. ovog člana, izuzev 
  u slučaju kada se država kojoj je zahtev upućen obavezala međunarodnim ugovorom 
  prema državi koja nije članica, na izručenje traženih lica, država kojoj je 
  zahtev upućen će odlučiti da li da preda traženo lice sudu ili da ga izruči 
  državi koja nije članica, a koja traži izručenje istog lica. Prilikom donošenja 
  odluke, država od koje se zahteva izručenje će voditi računa o svim bitnim okolnostima 
  slučaja, uključujući i:
(a) Datume kada su zahtevi uručeni;
(b) Interes države koja traži izručenje a ako je potrebno i 
  da li se mesto izvršenja krivičnog dela nalazi na teritoriji države te državljanstvo 
  koje države ima lice čije se izručenje traži;
(c) Ispitivanje mogućnosti da Sud i država koja traži izručenje 
  postignu sporazum o tome kome će traženo lice biti izručeno.
7. Za slučaj da država članica dobije zahtev za izručenje od 
  Suda ali i od strane bilo koje države, pri čemu se ovi zahtevi za izručenje 
  odnose na isto lice ali povodom različitih krivičnih dela, u tom slučaju:
(a) Država kojoj je upućen zahtev će prednost dati zahtevu 
  Suda ukoliko prema državi koja je uputila ovakav zahtev nije obavezana međunarodnim 
  ugovorom;
(b) Ukoliko se država od koje se traži izručenje obavezala 
  međunarodnim ugovorom prema državi koja joj je uručila zahtev za izručenje, 
  u tom slučaju država kojoj je upućen zahtev treba da odluči da li će traženo 
  lice izručiti Sudu ili drugoj državi koja traži izručenje istog lica. Prilikom 
  donošenja odluke, država kojoj su upućeni zahtevi će razmotriti sve relevantne 
  okolnosti slučaja, uključujući ovde i one okolnosti navedene u stavu 6. ovog 
  člana, ali ne samo njih, pri čemu će posebnu pažnju posvetiti razmatranju krivično-pravne 
  prirode i težine izvršenog krivičnog dela.
8. U slučaju da se nakon obaveštenja o postojanju sukoba zakona 
  iz ovog člana, Sud oglasi nenadležnim za postupanje u konkretnom predmetu, a 
  država od koje se traži izručenje odbije da traženo lice izruči državi koja 
  traži izručenje, država od koje je traženo izručenje je dužna da o ovakvoj svojoj 
  odluci obavesti Sud.
Član 91
Sadržina zahteva za hapšenje i izručenje
1. Zahtev za hapšenje i izručenje mora biti sačinjen u pismenoj 
  formi. U hitnim slučajevima, zahtev može biti prosleđen bilo kojim sredstvom 
  podobnim za prenošenje sadržaja u pismenom obliku pod uslovom da sadržina zahteva 
  bude potvrđena na način predviđen članom 87. stav 1. tačka (a) Statuta.
2. Kada je reč o zahtevu za hapšenje i izručenje lica protiv 
  koga je Veće koje je vodilo prethodni postupak, već izdalo nalog za hapšenje, 
  u smislu člana 58. Statuta, ovaj zahtev treba da bude potkrepljen sledećom dokumentacijom:
(a) Ličnim podacima o osobi čije se izručenje traži a koji 
  pružaju dovoljno informacija da bi se ovo lice moglo identifikovati i pronaći, 
  kao i informaciju o mestu gde se to lice verovatno nalazi;
(b) Kopijom naloga za hapšenje;
(c) Dokumentima, izjavama ili informacijama koje država od 
  koje se izručenje traži, smatra neophodnim da bi mogla da postupi po zahtevu, 
  s tim što ovi zahtevi strane države, u pogledu tražene dokumentacije, ne smeju 
  biti ozbiljniji od zahteva za izručenje koji proizlaze iz međunarodnih sporazuma 
  ili ugovora zaključenih između države od koje se izručenje traži i drugih država. 
  Imajući u vidu specifičnu prirodu ovog Suda, ovi zahtevi treba da budu manje 
  zahtevni u pogledu tražene dokumentacije od prethodno opisanih.
3. Ukoliko je reč o zahtevu za hapšenje i izručenje lica koje 
  je već osuđeno, ovaj zahtev treba da sadrži:
(a) Kopiju bilo kog naloga za hapšenje;
(b) Kopiju osuđujuće presude;
(c) Podatak koji potvrđuje da je lice na koga se zahtev odnosi 
  upravo ono lice na koje se odnosi osuđujuća presuda; i
(d) Ukoliko je licu čije se izručenje traži izrečena i određena 
  kazna, traži se i kopija odluke o kazni. Ukoliko je licu na koje se odnosi zahtev 
  za izručenje izrečena zatvorska kazna, potrebno je priložiti i potvrdu o tome 
  koji deo kazne je već izdržan odnosno koliki deo kazne je preostao za izdržavanje.
4. Na zahtev Suda, država potpisnica će se posavetovati sa 
  Sudom bilo uopšteno bilo da je reč o nekom konkretnom pitanju a u vezi pitanja 
  koja se tiču zahteva koje predviđa njeno domaće pravo, u smislu stava 2. tačke 
  (c) ovog člana. Tokom konsultacija, država potpisnica će Sud izvestiti o tome 
  kakva rešenja predviđa njeno nacionalno pravo.
Član 92
Privremeno hapšenje
1. U hitnim slučajevima, Sud može, dok čeka podnošenje zahteva 
  za izručenje i dokumentacije potrebne da potkrepi ovaj zahtev, a precizirane 
  u članu 91. Statuta, da naloži privremeno hapšenje lica koje se traži.
2. Zahtev za privremeno hapšenje može biti upućen posredstvom 
  svakog sredstva podobnog za dostavljanje sadržaja u pismenoj formi, i treba 
  da sadrži:
(a) Lične podatke lica čije se hapšenje traži, a koji su takvi 
  da se na osnovu njih to lice može identifikovati i pronaći, kao i podatke o 
  mestu na kome se to lice verovatno nalazi;
(b) Kratak opis krivičnog dela povodom kojih se traži hapšenje 
  određenog lica, kao i kratak opis bića tih krivičnih dela, uključujući ovde, 
  ukoliko je moguće, i podatak o vremenu i mestu izvršenja krivičnog dela;
(c) Potvrdu da je izdat nalog za hapšenje ili kopija osuđujuće 
  presude koja glasi na ime tog lica; i
(d) Izjavu da će uskoro biti podnet i zahtev za izručenje tog 
  lica.
3. Lice koje je privremeno uhapšeno može se pustiti iz pritvora 
  ukoliko državi kojoj je uručen zahtev za privremeno hapšenje naknadno ne bude 
  uručen zahtev za izručenje tog lica, uz potrebnu dokumentaciju, u roku predviđenom 
  Pravilima postupka i izvođenja dokaza. Međutim, lice na koje se odnosi zahtev 
  za privremeno hapšenje može izjaviti pristanak na izručenje pre isteka ovog 
  roka, ukoliko domaće pravo države kojoj je uručen zahtev poznaje ovu zakonsku 
  mogućnost. U tom slučaju, država kojoj je uručen zahtev će izručiti traženo 
  lice Sudu u najkraćem mogućem roku.
4. Činjenica da je traženo lice pušteno iz pritvora u skladu 
  sa stavom 3. ovog člana neće uticati na kasnije hapšenje i izručenje tog lica, 
  ukoliko su zahtev za izručenje i prateća dokumentacija, upućeni kasnije.
Član 93
Drugi oblici saradnje
1. Države članice će, u skladu sa odredbama ovog dela Statuta 
  i rešenjima nacionalnih zakonodavstava, postupati u skladu sa zahtevom Suda 
  za pružanje pravne pomoći u fazi istrage, prethodnog postupka i suđenja, i to 
  u:
(a) Identifikaciji lica, utvrđivanju njihovih boravišta i određivanju 
  lokacija na kojima se traže određeni predmeti;
(b) Izvođenju dokaza uključujući uzimanje izjava svedoka pod 
  zakletvom, pronalaženju dokaza uključujući pribavljanje nalaza veštaka i drugih 
  izveštaja neophodnih Sudu;
(c) Ispitivanje bilo kog lica protiv koga se vodi istraga ili 
  kome se sudi;
(d) Pripremanje dokumentacije uključujući i sudsku dokumentaciju;
(e) Stvaranje pretpostavki za dobrovoljno svedočenje ili veštačenje 
  pred Sudom;
(f) Privremeni transfer lica kao što je to opisano u stavu 
  7;
(g) Pretraživanju terena uključujući iskopavanje i pregledanje 
  grobnica;
(h) Obavljanje pretresa i oduzimanje predmeta;
(i) Pribavljanje izveštaja i dokumenata uključujući i zvanične 
  izveštaje i dokumenta,
(j) Zaštitu oštećenih i svedoka kao i čuvanje dokaza;
(k) Pronalaženje, ulaženje u trag, zamrzavanje i oduzimanje 
  prihoda, imovine i dobara, te predmeta kojima je krivično delo izvršeno, pri 
  čemu se ne smeju ugroziti prava savesnog trećeg lica;
(l) Bilo kog drugog oblika pomoći koji nije zabranjen zakonom 
  države od koje se pomoć traži a od koje se očekuje da pomogne Sudu u istrazi 
  i daljem postupku povodom krivičnih dela iz nadležnosti Suda.
2. Sud je dužan da obezbedi i garantuje sigurnost svedocima 
  ili veštaku koji se pojavljuju pred Sudom da neće biti krivično gonjeni, pritvarani 
  ili podvrgnuti bilo kakvom ograničavanju slobode od strane Suda, a vezano za 
  bilo koje činjenje ili nečinjenje koje je prethodilo odlasku te osobe iz države 
  čiju pomoć Sud zahteva.
3. Ukoliko je pružanje određenog oblika pravne pomoći, opisanog 
  u zahtevu izloženom u stavu 1. ovog člana, zabranjeno u državi od koje se pomoć 
  zahteva, na osnovu osnovnih pravnih načela koja su zastupljena u toj državi 
  i opšteg su karaktera, ta država će se odmah konsultovati sa Sudom i pokušati 
  da prevaziđe tu spornu pravnu situaciju. U konsultacijama se ima razmotriti 
  pitanje da li se pomoć može pružiti na drugi način ili pod drugim uslovima. 
  Ukoliko i nakon konsultacija problem ne bude rešen, Sud će po potrebi izmeniti 
  svoj zahtev.
4. U skladu sa članom 72. Statuta, država članica može da odbije 
  zahtev za pružanje pravne pomoći bilo delimično ili u celosti, samo ukoliko 
  taj zahtev podrazumeva podnošenje dokumenta ili otkrivanje dokaza koji se tiču 
  državne bezbednosti.
5. Pre nego što odbije da postupi po zahtevu za pružanje pravne 
  pomoći u smislu stava 1. tačka (l) ovog člana, država od koje se pomoć traži 
  će ispitati da li se pomoć može pružiti pod drugim okolnostima, u drugo vreme 
  ili na neki drugi način. Ukoliko Sud ili tužilac prihvati predlog države članice 
  da pomoć pruži pod gore opisanim uslovima, država je obavezna da postupa u skladu 
  sa njima.
6. Ukoliko odbije da postupi po zahtevu za pružanje pomoći, 
  država-članica od koje se pomoć traži je dužna da Sud ili tužioca bez odlaganja 
  obavesti o razlozima odbijanja.
7. (a) Sud može da zahteva privremeni transfer lica koje je 
  u pritvoru u cilju identifikacije, svedočenja ili drugih neophodnih procesnih 
  radnji. Lice može biti prebačeno ako su ispunjeni sledeći uslovi:
(i) Lice slobodno da svoj pristanak na transfer; i
(ii) Država od koje se traži transfer lica pristaje na to pod 
  uslovima oko kojih se slože i država i Sud.
(b) Lice koje se prebacuje zadržaće se u pritvoru. Kada je 
  svrha transfera ispunjena, Sud će bez odlaganja vratiti lice državi iz koje 
  je prebačeno.
8. (a) Sud je dužan da obezbedi poverljivost dokumenata i informacija, 
  osim ukoliko se to ne protivi zahtevu istrage i suđenja opisanim u zahtevu.
(b) Država kojoj je upućen zahtev može, kada je to potrebno, 
  da dostavi dokumenta ili informacije tužiocu uz dalje obezbeđivanje poverljivosti 
  istih. Tužilac ih onda može upotrebiti samo u svrhu prikupljanja novih dokaza.
(c) Država kojoj je upućen zahtev može, po svom nahođenju ili 
  na zahtev tužioca, da se saglasi sa obelodanjivanjem takvih dokumenata ili informacija. 
  Te informacije i dokumenti, tada mogu biti korišćeni kao dokazi u skladu sa 
  odredbama Delova 5 i 6 ovog Statuta i sa Pravilima postupka i izvođenja dokaza.
9. (a) (i) U slučaju da države-članice dobiju istovremeno zahteve 
  koji nisu zahtevi za predaju ili izručenje, a ove zahteve uputi Sud i druga 
  država prema kojoj se država kojoj je zahtev upućen ugovorno obavezala, ta država-članica 
  će se potruditi, konsultujući se sa Sudom i drugom državom, da ispuni oba zahteva, 
  tako što će, po potrebi, odložiti postupanje po zahtevu ili će dodati neke uslove 
  jednom ili drugom zahtevu.
(ii) Ukoliko ne uspe u tome, istovremeno pristigli zahtevi 
  će biti tretirani u skladu sa principima ustanovljenim članom 90. Statuta.
(b) Ako se zahtev Suda odnosi na informacije, svojinu ili na 
  lica koja su pod kontrolom (upravom) treće države ili međunarodne organizacije 
  po nekom međunarodnom ugovoru, država kojoj je upućen takav zahtev će o tome 
  obavestiti Sud, koji će potom uputiti svoj zahtev trećoj državi ili toj međunarodnoj 
  organizaciji.
10. (a) Sud može, po zahtevu, da sarađuje i da pruži pravnu 
  pomoć državi-članici u njenom sprovođenju istrage ili vođenju postupka povodom 
  krivičnih dela iz nadležnosti Suda ili koja sama po sebi predstavljaju teška 
  krivična dela prema pravu odnosne države.
(b) (i) Pomoć obezbeđena po stavu (a) uključuje, između ostalog 
  i:
(a) Dostavljanje izjava, dokumenata ili drugih vrsta dokaza 
  dobijenih u toku istrage ili suđenja; i
(b) Ispitivanje bilo kog lica zadržanog u pritvoru od strane 
  Suda.
(ii) U slučaju pomoći po stavu (b) (i) (a):
(a) Ukoliko su dokumenti ili drugi dokazi dobijeni uz pomoć 
  države, takvo dostavljanje zahteva saglasnost te države;
(b) Ukoliko su izjave, dokumenti ili drugi dokazi pribavljeni 
  od svedoka ili veštaka, takvo dostavljanje podleže odredbama člana 68. Statuta.
(c) Sud može, pod uslovima istaknutim u ovom stavu, da postupi 
  po zahtevu za pružanje pravne pomoći a koji zahtev je uputila država koja nije 
  članica ovog statuta.
Član 94
Odlaganje postupanja po zahtevu zbog istrage ili krivičnog postupka 
  koji su u toku
1. Ukoliko bi trenutno postupanje po zahtevu ometalo istragu 
  ili krivični postupak koji je u toku, a koji se vode po predmetu različitom 
  od onog na koji se zahtev odnosi, država može da odloži postupanje po zahtevu 
  na onoliko vremena koliko se dogovori sa Sudom. U svakom slučaju odlaganje neće 
  biti duže nego što je neophodno da se sprovede potrebna istraga ili krivični 
  postupak u toj državi. Pre nego što donese odluku o odlaganju, država od koje 
  se zahteva pravna pomoć će ispitati da li pomoć može biti obezbeđena odmah pod 
  određenim uslovima.
2. Ukoliko je odluka o odlaganju doneta u skladu sa stavom 
  1, tužilac može da zahteva preduzimanje mera za očuvanje dokaza, u skladu sa 
  članom 93, stav 1(j).
Član 95
Odlaganje postupanja po zahtevu zbog prethodnog razmatranja nadležnosti
Kada se postavi pitanje stvarne nadležnosti Suda u skladu sa 
  čl. 18. ili 19, država od koje se zahteva saradnja može da odloži postupanje 
  po zahtevu, po ovom delu Statuta. čekajući odluku Suda, osim ako Sud izričito 
  ne naredi da tužilac mora da nastavi sa prikupljanjem dokaza u skladu sa čl. 
  18. ili 19.
Član 96
Sadržaj zahteva za pružanjem drugih oblika pomoći iz člana 93
1. Zahtev za pružanjem drugih oblika pomoći na koje se odnosi 
  član 93. mora biti sačinjen u pismenoj formi. U hitnim slučajevima, zahtev se 
  može podneti bilo kojim sredstvom podobnim da omogući dostavljanje sadržaja 
  u pismenoj formi, pod uslovima da zahtev bude potvrđen na način predviđen članom 
  87. stav 1(a).
2. Zahtev mora da sadrži ili mora biti potkrepljen sledećim:
(a) Konciznim objašnjenjem koja je svrha zahteva i same pomoći 
  koja se traži, uključujući tu i zakonske osnove za podnošenje zahteva;
(b) Što je moguće detaljnije informacije o lokaciji ili identifikaciji 
  lica ili mesta koji moraju biti pronađeni odnosno identifikovani u cilju obezbeđivanja 
  tražene pomoći;
(c) Koncizan izveštaj o osnovnim činjenicama koje potkrepljuju 
  zahtev;
(d) Razlozi za i detalji svake procedure ili zahteva koji će 
  uslediti;
(e) Informacije koje mogu biti potrebne po zakonu države od 
  koje se pomoć traži; i
(f) Svaka druga informacija bitna za pružanje tražene pomoći.
3. Po zahtevu Suda, države-članice će se konsultovati sa Sudom, 
  uopšteno ili vezano za određeno pitanje, uzimajući u obzir sve uslove koje predviđa 
  njihovo nacionalno zakonodavstvo a koji se mogu primeniti po stavu 2(e). U toku 
  konsultacija, država-članica će ukazati Sudu na specifične zahteve nacionalnog 
  zakonodavstva.
4. Odredbe ovog člana će se, tamo gde je to moguće, primeniti 
  u odnosu na zahtev za pomoć upućen Sudu.
Član 97
Konsultacije
Ukoliko državi-članici bude upućen zahtev, u smislu ovog dela 
  Statuta, a u vezi kog zahteva nastanu problemi koji mogu da uspore ili onemoguće 
  postupanje po zahtevu, ta država će se odmah konsultovati sa Sudom da bi se 
  ti problemi rešili. Takvi problemi mogu da uključe, između ostalog, i:
(a) Nepostojanje dovoljne količine informacija da bi se postupilo 
  po zahtevu;
(b) U slučaju zahteva za izručenje, činjenica da i pored svih 
  napora traženo lice ne može da se pronađe ili činjenica da je sprovedena istraga 
  utvrdila da lice čije se izručenje traži od određene države očigledno nije lice 
  na koje glasi nalog za hapšenje; ili
(c) Činjenica da bi postupanje po zahtevu u njegovoj aktuelnoj 
  formi zahtevalo od države da prekrši prethodno zaključeni obavezujući sporazum 
  sa drugom državom.
Član 98
Saradnja vezana za ukidanje imuniteta i pristanak na izručenje
1. Sud ne može da nastavi sa sprovođenjem zahteva za izručenje 
  ili pomoć koja bi zahtevala od države da postupa protivno svojim obavezama po 
  međunarodnom pravu a vezano za državni ili diplomatski imunitet lica ili vlasništva 
  treće države, osim ako Sud prethodno ne dobije pristanak na saradnju te treće 
  države o ukidanju imuniteta.
2. Sud ne može da nastavi sa sprovođenjem zahteva za izručenje 
  koji bi zahtevao od države kojoj je zahtev upućen da postupa protivno svojim 
  obavezama prema međunarodnim ugovorima prema kojima se traži pristanak države 
  da preda traženo lice Sudu, osim ako Sud pre toga ne dobije pristanak na saradnju 
  od te države vezano za davanje pristanka na predaju.
Član 99
Postupanje po zahtevu u skladu sa čl. 93. i 96
1. Po zahtevima za pomoć će biti postupljeno u skladu sa odgovarajućom 
  procedurom po zakonu države od koje se pomoć traži, osim ako to nije zabranjeno 
  zakonom, na način preciziran zahtevom, uključujući primenu svakog postupka, 
  preciziranog u tom zahtevu ili omogućavanje licu preciziranom u zahtevu da bude 
  prisutno prilikom pružanja tražene pomoći i pri sprovođenju postupka.
2. U slučaju hitnog zahteva, prikupljeni dokumenti ili dokazi 
  će na zahtev Suda biti hitno prosleđeni.
3. Odgovori države od koje se zahteva saradnja biće dostavljeni 
  na službenom jeziku te države i u originalnoj formi.
4. Bez obzira na druge članove ovog dela Statuta, tamo gde 
  je to potrebno za uspešno postupanje po zahtevu koje može biti izvedeno bez 
  ikakvih prinudnih mera, uključujući tu i ispitivanje ili pribavljanje dokaza 
  od osobe na dobrovoljnoj osnovi, izvođenje procesnih radnji bez prisustva predstavnika 
  države-članice, ako je to neophodno da bi se postupilo po zahtevu, i ispitivanje 
  obavilo bez promene lokacije ili drugog javnog mesta, tužilac može da postupi 
  po takvom zahtevu direktno na teritoriji države na sledeći način:
(a) Kada je država-članica od koje se zahteva saradnja država 
  na čijoj je teritoriji navodno izvršeno krivično delo, i kada je prema čl. 18. 
  i 19. rešeno pitanje nadležnosti, tužilac može direktno da postupi po tom zahtevu 
  uz sve eventualne konsultacije sa državom od koje se traži pomoć:
(b) U drugim slučajevima, tužilac može da postupi po takvom 
  zahtevu u konsultacijama sa državom-članicom od koje se saradnja zahteva i to 
  poštujući sve razumne uslove koje država postavi. Ukoliko država-članica utvrdi 
  postojanje problema povodom postupanja po zahtevu, u skladu sa ovim stavom, 
  ona će se, u cilju rešavanja tog problema, bez odlaganja konsultovati sa Sudom.
5. Odredbe koje dozvoljavaju licu saslušanom ili ispitanom 
  od strane Suda po članu 72. da se pozove na zaštitne odredbe predviđene da spreče 
  otkrivanje poverljivih informacija vezanih za državnu bezbednost ili odbranu, 
  će se takođe primenjivati na postupanje po zahtevu za pružanje pomoći, po ovom 
  članu.
Član 100
Troškovi
1. Uobičajene troškove postupanja po zahtevu na teritoriji 
  države od koje se pomoć zahteva snosi ta država, izuzimajući sledeće troškove 
  koje snosi Sud:
(a) Troškovi vezani za putovanje i bezbednost svedoka i veštaka 
  ili transfera lica u pritvoru po članu 93;
(b) Troškovi prevođenja, tumačenja i prepisa;
(c) Putni troškovi i dnevnice sudija, tužioca, zamenika tužioca, 
  sekretara, zamenika sekretara i osoblja bilo kog sudskog organa;
(d) Troškovi veštačenja koje zahteva Sud;
(e) Troškovi vezani za transport osobe koju država koja to 
  lice drži u pritvoru predaje sudu; i
(f) Kasnije konsultacije, bilo kakvi izuzetni troškovi koji 
  nastanu povodom postupanja po zamolnici.
2. Odredbe stava 1. će se po potrebi primenjivati na zahteve 
  od država-članica koje one upute Sudu. U tom slučaju, Sud snosi uobičajene troškove 
  izvršenja.
Član 101
Specijalno pravilo
1. Licu koje je izručeno Sudu po ovom statutu neće se suditi, 
  niti će se kažnjavati ili držati u pritvoru zbog bilo kog dela izvršenog pre 
  izručenja, osim zbog onog dela koji je u osnovi bića krivičnog dela zbog koga 
  je to lice izručeno Sudu.
2. Sud može da odustane od zahteva vezanih za stav 1. od strane 
  države koja je lice izručila Sudu, a ako je neophodno, Sud će obezbediti dodatnu 
  informaciju u skladu sa članom 91. Statuta. Države-članice će imati ovlašćenje 
  da odustanu od zahteva koje one upućuju Sudu i treba da nastoje da to čine.
Član 102
Objašnjenje pojmova
U duhu ovog Statuta:
(a) "izručenje" znači predavanje lica Sudu od strane 
  države, a u skladu sa ovim statutom;
(b) "ekstradicija" znači predavanje lica od strane 
  jedne države drugoj državi regulisano ugovorom, konvencijom ili domaćim (nacionalnim) 
  zakonom.
Deo 10
IZVRŠENJE
Član 103
Uloga države u izvršenju kazne zatvora
1. (a) Kazna zatvora se izdržava u državi koju izabere Sud 
  sa liste država koje su izrazile svoju spremnost da prihvate osuđenog.
(b) U vreme izražavanja svoje spremnosti da prihvati osuđenog, 
  država može da istakne uslove za to prihvatanje koji su u saglasnosti sa onima 
  koje je predvideo Sud i u skladu sa Delom 10 Statuta.
(c) Država izabrana u konkretnom slučaju je dužna da odmah 
  obavesti Sud da li prihvata takvu odluku.
2. (a) Država u kojoj se kazna izdržava obavestiće Sud o okolnostima, 
  uključujući tu i ispunjavanje bilo kojih uslova o kojima je dogovoreno po stavu 
  1, koje bi materijalno mogle da utiču na uslove izdržavanja ili dužinu izdržavanja 
  zatvorske kazne. Sud mora biti obavešten bar 45 dana ranije o svim već poznatim 
  ili mogućim okolnostima. U toku ovog roka od 45 dana država neće činiti ništa 
  što bi uticalo na njene obaveze po članu 110.
(b) Ukoliko Sud ne može da se složi sa uslovima opisanim pod 
  (a), obavestiće o tome državu u kojoj se kazna izdržava i postupiće u skladu 
  sa članom 104. stav 1.
3. Pri izboru država u smislu stava 1, Sud uzima u obzir sledeće:
(a) Princip da bi države-članice trebalo da dele odgovornost 
  kada je reč o izdržavanju kazne zatvora, u skladu sa principom ravnopravnog 
  učešća u izvršavanju ove njihove ugovorne obaveze, kao što je to određeno u 
  Pravilima postupka i izvođenja dokaza;
(b) Primenu opšte prihvaćenih međunarodnih ugovora o standardima 
  koje se tiču tretmana zatvorenika;
(c) Mišljenje osuđenog;
(d) Državljanstvo osuđenog;
(e) Ostale činjenice koje se tiču okolnosti pod kojima je krivično 
  delo izvršeno ili efektivnog izdržavanja kazne, a koji mogu biti od pomoći pri 
  izboru države u kojoj će se kazna služiti.
4. Ukoliko nijedna država nije određena u smislu stava 1, kazna 
  zatvora se ima izdržavati u zatvorskoj ustanovi domaće države, u skladu sa uslovima 
  preciziranim u dogovoru na koji se odnosi član 3. stav 2. U tom slučaju, troškove 
  koji proizlaze iz izdržavanja kazne zatvora snosi Sud.
Član 104
Promena u izboru države u kojoj će se kazna izdržavati
1. Sud može, u bilo koje vreme, da odluči da prebaci osuđeno 
  lice u zatvor druge države.
2. Osuđeno lice može, u bilo koje vreme, da podnese Sudu zahtev 
  za premeštaj.
Član 105
Izdržavanje kazni
1. Pod uslovima koje je država precizirala u skladu sa članom 
  103. stav 1(b), kazna zatvora će biti obavezujuća za države-članice koje je 
  ni u kom slučaju ne mogu izmeniti.
2. Samo Sud ima pravo da odlučuje o bilo kom zahtevu po žalbi 
  ili reviziji. Država u kojoj se kazna izdržava ne sme ometati podnošenje takvog 
  zahteva od strane osuđenog lica.
Član 106
Nadzor nad izvršenjem kazni i nad zatvorskim uslovima
1. Izdržavanje kazne zatvora je pod nadzorom Suda a u skladu 
  sa opšte prihvaćenim međunarodnim ugovorima i standardima koji regulišu tretman 
  zatvorenika.
2. Zatvorski uslovi su uređeni zakonom države u kojoj se kazna 
  izdržava a moraju da budu u skladu sa opšte prihvaćenim međunarodnim ugovorima 
  i standardima koji regulišu tretman zatvorenika: ni u kom slučaju ti uslovi 
  ne smeju biti više ili manje pogodniji od onih koje imaju zatvorenici osuđeni 
  za slična krivična dela u državi u kojoj se kazna izdržava.
3. Komunikacija između osuđenog lica i Suda mora biti neometana 
  i poverljiva.
Član 107
Transfer lica po izdržanoj kazni
1. Posle izdržavanje kazne, lice koje nije državljanin države 
  u kojoj je izdržalo kaznu će, u skladu sa zakonom te države, biti prebačeno 
  u državu koja je obavezna da ga/je primi, ili u drugu državu koja je iskazala 
  spremnost da ga/je primi, uzimajući u obzir želje lica koje se prebacuje, osim 
  ukoliko država u kojoj je kazna izdržana ne omogući tom licu da ostane na njenoj 
  teritoriji.
2. Ako nijedna država ne snosi troškove koji proističu iz transfera 
  licu u drugu državu u skladu sa stavom 1, onda će te troškove snositi Sud.
3. Pod odredbama člana 108. država u kojoj se izdržava kazna 
  takođe može da, u skladu sa svojim zakonom, ekstradira ili na drugi način izruči 
  to lice državi koja je to izručenje tražila zbog potreba vođenja krivičnog postupka 
  ili izdržavanje kazne.
Član 108
Ograničenje u pogledu vođenja postupka i kažnjavanja za druga 
  krivična dela
1. Osuđeno lice koje se nalazi u pritvoru države u kojoj se 
  kazna izdržava ne može biti krivično gonjeno, kažnjeno ili ekstradirano trećoj 
  državi zbog bilo kog krivičnog dela tog lica koje je izvršeno pre izručenja 
  tog lica državi u kojoj se kazna izdržava, osim ukoliko vođenje krivičnog postupka, 
  kažnjavanje ili ekstradiciju ne odobri Sud na zahtev treće države.
2. Sud odlučuje po ovom pitanju pošto sasluša mišljenje osuđenog 
  lica.
3. Stav 1. će prestati da se primenjuje ukoliko osuđeno lice 
  dobrovoljno ostane više od 30 dana na teritoriji države u kojoj je kazna izdržana 
  a pošto je izdržalo punu kaznu koju je odredio Sud, ili ukoliko se vrati na 
  teritoriju te države pošto ju je prethodno napustilo.
Član 109
Izvršenje novčanih kazni i kazni za druga krivična dela
1. Države-članice će obezbediti uslove za izvršenje novčanih 
  kazni koje je izrekao Sud po Delu 7, bez štete po prava trećih lica, a u skladu 
  sa postupkom koji predviđa njihovo nacionalno zakonodavstvo.
2. Ukoliko država-članica ne može da obezbedi uslove za izvršenje 
  novčane kazne, preduzeće mere da povrati vrednost prihoda, svojine ili dobara 
  koje je Sud naložio da se zaplene, bez nanošenja štete pravima
bona fidae
trećeg lica.
3. Vlasništvo ili sredstva pribavljena prodajom imovine ili 
  prodajom kakvih drugih stvari u vlasništvu, koje je država-članica pribavila 
  po osnovu izvršenja po odluci Suda, biće prebačena u Sud.
Član 110
Revizija u pogledu smanjenja kazne
1. Država u kojoj se kazna izdržava neće osloboditi lice pre 
  isteka kazne koju joj je Sud izrekao.
2. Samo je Sud ovlašćen da odlučuje o bilo kakvom smanjenju 
  kazne, a o tome donosi odluku tek pošto se sasluša osuđeno lice.
3. Kada je lice izdržalo 2/3 kazne, ili 25 godina u slučaju 
  kazne doživotnog zatvora, Sud ponovo razmatra izrečenu kaznu kako bi doneo odluku 
  da li bi kaznu trebalo ublažiti. Takvo razmatranje ne dolazi u obzir dok osuđeno 
  lice ne izdrži gore navedeni deo kazne koja mu je izrečena.
4. Prilikom razmatranja kazne po stavu 3, Sud može da ublaži 
  kaznu ukoliko pronađe da su ispunjene jedna ili više sledećih okolnosti:
(a) Da je od strane osuđenog lica od početka pokazana konstantna 
  želja i spremnost da sarađuje sa Sudom u istrazi i, postupku;
(b) Dobrovoljna saradnja osuđenog lica u izvršavanju sudskih 
  odluka i naredbi, i posebno je od značaja u obezbeđivanju pomoći u pronalaženju 
  sredstava koja su predmet naplate novčane kazne, oduzimanja tih sredstava ili 
  naknade štete, a što je sve od koristi za oštećene; ili
(c) Drugi momenti koji pokazuju jasnu i bitnu promenu okolnosti 
  dovoljnu da se ublažavanje kazne smatra opravdanim, kako je to regulisano u 
  Pravilima postupka i izvođenja dokaza.
5. Ako Sud odluči da u svojoj prvoj proceni po stavu 3. ovog 
  člana, nema mesta ublažavanju kazne, posle toga će pitanje ublažavanja kazne 
  razmatrati u intervalima i primenjujući kriterijume koji su precizirani u Pravilima 
  postupka i izvođenja dokaza.
Član 111
Bekstvo
Ako osuđeno lice pobegne iz zatvora i iz države u kojoj kaznu 
  izdržava, ta država može posle konsultacija sa Sudom da zatraži izručenje odbeglog 
  lica od države u kojoj se on sakrio, u skladu sa postojećim bilateralnim i multilateralnim 
  ugovorima, ili može da traži da Sud zahteva izručenje odbeglog lica, u smislu 
  Dela 9 Statuta. Sud može da naredi da lice bude izručeno državi u kojoj on/ona 
  izdržava kaznu ili nekoj drugoj državi.
Deo 11
SKUPŠTINA DRŽAVA-ČLANICA
Član 112
Skupština država-članica
1. Ovim članom ustanovljava se Skupština država-članica. Svaka 
  država-članica ima po jednog predstavnika u Skupštini. Predstavnik može imati 
  zamenike i savetnike. Druge države koje su potpisale Statut ili završni akt 
  mogu biti posmatrači.
2. Skupština:
(a) razmatra i usvaja, kao odgovarajuće, predloge i preporuke 
  Komisije koja priprema materijale;
(b) Obezbeđuje kontrolu predstavništva, tužioca i sekretara 
  vezano za obavljanje njihove dužnosti u Sudu;
(c) Razmatra izveštaje i aktivnosti Biroa ustanovljenog po 
  stavu 3, i preduzima odgovarajuće mere s tim u vezi;
(d) Razmatra i određuje budžet suda;
(e) Odlučuje da li će se, u skladu sa članom 36, menjati broj 
  sudija;
(f) Odlučuje, u skladu sa članom 87. st. 5. i 7. o svakom pitanju 
  vezanom za odbijanje saradnje;
(g) Obavlja bilo koju drugu ulogu u skladu sa ovim Statutom 
  ili Pravima postupka i izvođenja dokaza.
3. (a) Skupština kao pomoćni organ ima Biro koji sačinjavaju 
  predsednik, dva potpredsednika i 18 članova izabranih od strane Skupštine na 
  period od 3 godine.
(b) Biro ima predstavnički karakter uzimajući u obzir pravedan 
  geografski raspored i pravilnu zastupljenost osnovnih svetskih pravnih sistema.
(c) Biro se sastaje kadgod za to postoji potreba a najmanje 
  jednom godišnje. On pomaže Skupštini u obavljanju njenih nadležnosti.
4. Skupština može da ustanovi pomoćne organe, ako je to potrebno, 
  uključujući i nezavisno nadzorno telo za superviziju, procenu i praćenje rada 
  Suda, a u cilju poboljšanja njegove efikasnosti i ekonomičnosti u radu.
5. Predsednik Suda, tužilac i sekretar ili njihovi predstavnici 
  mogu, po potrebi, da učestvuju, na sednicama Skupštine ili Biroa.
6. Skupština zaseda u sedištu Suda ili u sedištu Ujedinjenih 
  nacija jednom godišnje a kada to specijalne okolnosti zahtevaju - održava specijalne 
  sednice. Osim ako je u Statutu drugačije naglašeno, specijalne sednice saziva 
  Biro na njegovu inicijativu ili po zahtevu jedne trećine država-članica.
7. Svaka država-članica ima po jedan glas. Nastojaće se da 
  se odluke koje se donose u Skupštini i Birou donose jednoglasno. Ako se konsenzus 
  ne može postići, osim ako drugačije nije naglašeno u Statutu:
(a) Odluke o suštinskim pitanjima moraju biti izglasane 2/3 
  većinom prisutnih glasača, pod uslovom da apsolutna većina država-članica čini 
  kvorum za glasanje;
(b) Odluke o stvarima vezanim za postupak se donose prostom 
  većinom prisutnih država-članica koje glasaju.
8. Država-članica koja duguje isplate svojih finansijskih doprinosa 
  Sudu a povodom troškova koje Sud ima, nema pravo glasa u Skupštini i Birou ako 
  je ukupan saldo njenih dugova jednak ili čak premašio iznos doprinosa koje je 
  ona dužna da uplati za naredne 2 godine. Skupština toj državi-članici može dozvoliti 
  da glasa u Skupštini i Birou ako su razlozi koji su uslovili kašnjenje sa uplatama 
  razlozi koji nisu u isključivoj kontroli te države.
9. Skupština usvaja svoja pravila i postupak rada.
10. Zvanični i radni jezici Skupštine su oni kojima se služi 
  u Generalnoj skupštini Ujedinjenih nacija.
Deo 12
FINANSIJE
Član 113
Finansijski propisi
Finansijska pitanja vezana za Sud i sednice Skupštine država-članica, 
  uključujući i Biro i pomoćna tela, rešavaju se po odredbama ovog Statuta, Finansijskim 
  propisima i pravilima prihvaćenim od strane Skupštine država-članica, osim ako 
  nije drugačije predviđeno.
Član 114
Isplata troškova
Troškovi Suda i Skupštine država-članica, uključujući i troškove 
  Biroa i pomoćnih tela, isplaćuju se iz fondova Suda.
Član 115
Fondovi Suda i Skupštine država-članica
Troškovi Suda i Skupštine država-članica uključujući i Biro 
  i pomoćna tela, a u skladu sa budžetom koji predvidi Skupština država-članica, 
  pokrivaju se sledećim sredstvima:
(a) Prilozima država-članica;
(b) Sredstvima iz fondova Ujedinjenih nacija, a po odobrenju 
  Generalne skupštine. Ovo se posebno odnosi na troškove koje je napravio Savet 
  bezbednosti.
Član 116
Dobrovoljni prilozi
Nezavisno od rešenja koja predviđa član 115. Statuta, Sud može 
  da obezbedi i iskoristi, kao dodatne izvore sredstava, dobrovoljne priloge vlada, 
  međunarodnih organizacija, individualne priloge, priloge korporacija i druge 
  priloge, u skladu sa kriterijumom usvojenim od strane Skupštine država-članica.
Član 117
Visina priloga
Prilozi država-članica određuju se u skladu sa dogovorenom 
  skalom visina priloga, na osnovu skale koju usvajaju Ujedinjene nacije za njihov 
  redovan budžet i prilagođenoj principima na kojima se ta skala zasniva.
Član 118
Godišnji bilans
Izveštaji, finansijske knjige i računi Suda, uključujući ovde 
  i njegov godišnji finansijski izveštaj pregledaju se godišnje od strane nezavisnog 
  kontrolora.
Deo 13
ZAVRŠNE ODREDBE
Član 119
Rešavanje sporova
1. Svaka rasprava koja se odnosi na nadležnosti Suda rešava 
  se odlukom Suda.
2. Bilo koji drugi spor između država-članica, a koji nastane 
  povodom tumačenja ili primene ovog Statuta, i koji nije rešen pregovorima u 
  roku od 3 meseca od početka spora prosleđuje se Skupštini država-članica. Skupština 
  može sama da pokuša da pronađe način da se spor reši ili da predloži nove načine 
  za njegovo rešavanje, uključujući i obraćanje međunarodnom Sudu pravde, a u 
  skladu sa Statutom tog suda.
Član 120
Rezerve
Na ovaj Statut ne mogu se staviti rezerve.
Član 121
Amandmani
1. Po isteku 7 godina od stupanja na snagu ovog Statuta, svaka 
  država-članica može da predloži amandmane na Statut. Tekst predloženog amandmana 
  podnosi se Generalnom sekretaru Ujedinjenih nacija koji ga odmah prosleđuje 
  svim državama-članicama.
2. Skupština država-članica će na narednoj sednici, koja ne 
  može biti zakazana pre isteka tri meseca od datuma obaveštenja, većinom glasova 
  prisutnih glasača, odlučiti o tome da li da prihvati predložene amandmane. Skupština 
  može sama da razmatra predložene amandmane ili da sazove konferenciju na kojoj 
  će biti razmotreni predloženi amandmani ako za ovu vrstu konferencije postoji 
  potreba s obzirom na prirodu predloženih amandmana.
3. Usvajanje amandmana na sednici Skupštine država-članica 
  ili na konferenciji na kojoj ne može da se postigne konsenzus, podrazumeva najmanje 
  dvotrećinsku većinu glasova država-članica.
4. Amandman stupa na snagu sa dejstvom na sve države članice, 
  godinu dana pošto su instrumenti ratifikacije ili prihvatanja deponovani kod 
  Generalnog sekretara UN od strane 7/8 država-članica, osim u slučajevima predviđenim 
  stavom 5. ovog člana.
5. Svaki amandman na čl. 5, 6, 7. i 8. ovog Statuta stupa na 
  snagu, u odnosu na one države-članice koje su prihvatile amandman, godinu dana 
  posle deponovanja njihovih instrumenata ratifikacije ili prihvatanja. U odnosu 
  na državu-članicu koja nije prihvatila amandman, Sud neće postupati u predmetu 
  po krivičnom delu koje je regulisano amandmanom, a koje je počinio državljanin 
  te države-članice ili u slučaju da je krivično delo izvršeno na njenoj teritoriji.
6. Ako je amandman prihvaćen od strane 7/8 država-članica u 
  skladu sa stavom 4. ovog člana, svaka država-članica koja ga nije prihvatila 
  može da istupi iz Statuta odmah, ne postupajući na taj način suprotno stavu 
  1. člana 127, dok je po odredbama stava 2. člana 127, dužna da obavesti Sud 
  o svojoj odluci u roku od godine dana po stupanju na snagu takvog amandmana.
7. Generalni sekretar UN će proslediti svim državama-članicama 
  svaki amandman koji je usvojen na sednici Skupštine država-članica ili na konferenciji 
  posvećenoj tom pitanju.
Član 122
Amandmani na odredbe institucionalne prirode
1. Amandmani na odredbe Statuta koje su isključivo institucionalne 
  prirode, tačnije - član 35, član 36. st. 8. i 9, član 37, član 38, član 39. 
  stav 1 (prve dve rečenice), st. 2. i 4, član 42. st. 4. do 9, član 43. st. 2. 
  i 3, i čl. 44, 46, 47. i 49. mogu u bilo koje vreme biti predloženi uprkos članu 
  121. stav 1, od strane bilo koje države-članice. Tekst bilo kog predloženog 
  amandmana biće podnet Generalnom sekretaru UN ili drugom licu imenovanom od 
  strane Skupštine država-članica koje će odmah proslediti taj tekst svim državama-članicama 
  i drugim koji učestvuju u radu Skupštine.
2. Amandmani o kojima je reč u ovom članu, po kojima se ne 
  može postići konsenzus, usvajaju se od strane Skupštine država-članica ili konferencije 
  posvećene posebnom pitanju, dvotrećinskom većinom glasova država-članica. Takvi 
  amandmani stupaju na snagu za sve države-članice, 6 meseci posle njihovog usvajanja 
  od strane Skupštine, ili konferencije.
Član 123
Revizija Statuta
1. Sedam godina po stupanju na snagu ovog Statuta, Generalni 
  sekretar UN saziva konferenciju za ponovno razmatranje, da bi se razmotrili 
  eventualni amandmani na ovaj Statut. Ovo razmatranje može da se odnosi i na 
  listu krivičnih dela sadržanih u članu 5. Statuta. Konferencija je otvorena 
  za države-članice Skupštine, pod ravnopravnim uslovima.
2. U bilo kom trenutku nakon održavanja ove konferencije, na 
  zahtev države-članice i zbog potreba istaknutih u stavu 1, Generalni sekretar 
  UN, po izražavanju saglasnosti od strane većine država-članica, saziva Revizionu 
  konferenciju.
3. Odredbe člana 121. st. 3. do 7. primenjuju se na usvajanje 
  i stupanje na snagu bilo kog amandmana na ovaj Statut, koji je razmotren na 
  Konferenciji.
Član 124
Prelazna odredba
Ne suprotstavljajući se članu 12. st. 1. i 2, prilikom pristupanja 
  ovom Statutu, država može da objavi da za period od sedam godina posle stupanja 
  na snagu ovog Statuta, ne prihvata nadležnost Suda u odnosu na kategoriju krivičnih 
  dela na koje se odnosi član 8, kada se smatra da je krivično delo izvršeno od 
  strane njenih državljana ili na njenoj teritoriji. Izjava o saglasnosti sa ovim 
  članom može da se povuče u svako doba. Odredbe ovog člana će biti ponovo razmotrene 
  na konferenciji za razmatranje sazvanoj u skladu sa članom 123. stav 1.
Član 125
Potpisivanje, ratifikacija, prihvatanje, odobrenje i pristupanje
1. Statut će biti stavljen na potpis svim državama u Rimu, 
  kao i u sedištu Organizacije ujedinjenih nacija i FAO 17. jula 1998. godine. 
  Posle toga datuma, biće moguće potpisati ga u Rimu, u Ministarstvu inostranih 
  poslova Italije do 17. oktobra 1998. godine. Nakon ovog datuma, Statut se može 
  potpisati u Njujorku, u sedištu UN do 31. decembra 2000. godine.
2. Ovaj statut je predmet ratifikacije, prihvatanja ili izražavanja 
  saglasnosti u pogledu njegovih odredbi od strane država-članica. Instrumenti 
  ratifikacije, prihvatanja ili izražavanja saglasnosti na njegove odredbe, se 
  deponuju kod Generalnog sekretara UN.
3. Sve države imaju pravo da pristupe Statutu. Instrumenti 
  davanja saglasnosti na odredbe Statuta deponuju se kod Generalnog sekretara 
  UN.
Član 126
Stupanje na snagu
1. Ovaj statut stupa na snagu prvog dana u mesecu nakon što 
  istekne šezdeset dana od datuma deponovanja šezdeset instrumenata ratifikacije, 
  prihvatanja, odobrenja ili pristupanja kod Generalnog sekretara Ujedinjenih 
  nacija.
2. Za svaku državu koja ratifikuje, prihvata, odobrava ili 
  pristupa ovom statutu, nakon što bude deponovano šezdeset instrumenata ratifikacije, 
  prihvatanja, odobrenja ili pristupanja, Statut stupa na snagu prvog dana u mesecu 
  nakon što protekne šezdeset dana od datuma kada je ona deponovala svoju izjavu 
  o pristupanju Statutu.
Član 127
Istupanje
1. Država-članica može da istupi iz Statuta tako što o tome 
  pismenim putem obavesti Generalnog sekretara Ujedinjenih nacija. Odluka o istupanju 
  proizvodi pravno dejstvo po proteku jedne godine računajući od datuma kada je 
  Generalni sekretar primio obaveštenje od te države, osim ukoliko u pismenom 
  obaveštenju o istupanju nije određen neki kasniji datum.
2. Država, po osnovu svoje odluke o istupanju iz Statuta, neće 
  biti oslobođena svojih obaveza koje proističu iz Statuta za vreme dok se smatra 
  članicom Statuta, uključujući ovde i finansijske obaveze povodom članstva. Njeno 
  istupanje ne utiče na saradnju sa Sudom po pitanju istrage i suđenja u odnosu 
  na koje je država obavezna da sarađuje, a koje su započete pre datuma kada je 
  odluka o istupanju stupila na snagu, a takođe neće biti od uticaja, na bilo 
  koji način, ni na nastavak razmatranja bilo kog pitanja koje je već bilo razmatrano 
  od strane Suda pre datuma kada je odluka o povlačenju stupila na snagu.
Član 128
Autentični tekst
Original ovog Statuta, čiji se prevodi na arapski, kineski, 
  engleski, francuski, ruski i španski jezik smatraju autentičnim tekstom Statuta, 
  deponuje se kod Generalnog sekretara Ujedinjenih nacija, koji overene kopije 
  prosleđuje svim državama članicama.
Kao svedoci, dole potpisani, ovlašćeni od strane svojih vlada, 
  potpisali su ovaj Statut.
U Rimu, 17. jula 1998. godine
ČLAN 3
Ovaj zakon stupa na snagu osmog dana od dana objavljivanja 
  u "Službenom listu SRJ - Međunarodni ugovori".