Title: POKRAJINSKA SKUPŠTINSKA ODLUKAO POKRAJINSKOJ UPRAVI
URL: https://www.paragraf.rs/propisi/pokrajinska-skupstinska-odluka-pokrajinskoj-upravi.html
Extracted: 2025-07-06T23:09:01.114194
================================================================================

Sve informacije o propisu nađite
OVDE
.
Tweet
Prijavite se na
mailing listu
!
POKRAJINSKA SKUPŠTINSKA ODLUKA
O POKRAJINSKOJ UPRAVI
("Sl. list AP Vojvodine", br. 37/2014,
	   54/2014 - dr. odluka,  37/2016,  29/2017,  24/2019,  66/2020,  38/2021 i 22/2025)
Član 1
Ovom pokrajinskom skupštinskom odlukom uređuju se naziv i delokrug rada, poslovi i organizacija pokrajinskih organa uprave i druga pitanja od značaja za pokrajinsku upravu.
Član 2
Sve imenice koje se u ovoj odluci koriste u muškom rodu, a imaju i ženski rod, podrazumevaju i istovremeno obuhvataju iste imenice u ženskom rodu.
Imenice koje označavaju službene pozicije i funkcije u pokrajinskim organima uprave koriste se u obliku koji izražava pol lica koje je njihov nosilac.
1. POLOŽAJ, NAČIN RADA I POSLOVI POKRAJINSKE UPRAVE
Položaj, sastav i odgovornost pokrajinske uprave
Član 3
Pokrajinski organi uprave su pokrajinski sekretarijati i pokrajinske posebne upravne organizacije.
Za svoj rad pokrajinska uprava odgovorna je Skupštini Autonomne pokrajine Vojvodine (u daljem tekstu: Skupština) i Pokrajinskoj vladi.
Radi ostvarivanja kontrole nad radom pokrajinskih organa uprave, u skladu sa Statutom Autonomne pokrajine Vojvodine (u daljem tekstu: Statut), pokrajinski organi uprave podnose izveštaj o svom radu Pokrajinskoj vladi.
Odgovornost za štetu
Član 4
Za štetu koju svojim nezakonitim ili nepravilnim radom pokrajinski organi uprave prouzrokuju fizičkim i pravnim licima, odgovara AP Vojvodina.
Finansiranje rada
Član 5
Sredstva za finansiranje poslova pokrajinske uprave obezbeđuju se u budžetu AP Vojvodine u skladu sa zakonom i drugim propisima.
Načela delovanja pokrajinske uprave
Član 6
Pokrajinski organi uprave su samostalni u vršenju svojih poslova i rade u okviru i na osnovu Ustava, zakona, Statuta, pokrajinskih skupštinskih odluka i drugih opštih akata Skupštine i Pokrajinske vlade.
Član 7
Pokrajinski organi uprave dužni su da svakome obezbede jednaku pravnu zaštitu u ostvarivanju njegovih prava i interesa.
Član 8
Pokrajinski organi uprave dužni su da strankama omoguće brzo i delotvorno ostvarivanje njihovih prava i interesa, da u skladu s pravilima struke koriste ona sredstva koja su za stranku najpovoljnija - ako se njima postižu cilj i svrha propisa, i da poštuju ličnost i dostojanstvo stranke.
Član 9
U pokrajinskim organima uprave, pri zapošljavanju, vodi se računa o nacionalnom sastavu stanovništva i odgovarajućoj zastupljenosti pripadnika nacionalnih manjina - nacionalnih zajednica, u skladu sa Ustavom i zakonom.
Član 10
Rad pokrajinske uprave dostupan je javnosti.
Pokrajinski organi uprave dužni su da omoguće uvid u svoj rad prema zakonu kojim se uređuje slobodan pristup informacijama od javnog značaja.
Pokrajinski organi uprave obaveštavaju javnost o svom radu davanjem informacija putem sredstava javnog informisanja, održavanjem konferencija za štampu i stvaranjem drugih uslova za upoznavanje građana s radom pokrajinske uprave.
Poslovi pokrajinske uprave
Član 11
Pokrajinski organi uprave, u okviru nadležnosti AP Vojvodine utvrđenih Ustavom, zakonom i Statutom, obavljaju izvršne poslove, vrše nadzor, pripremaju propise koje donose Skupština i Pokrajinska vlada i donose propise i pojedinačne akte iz svoje nadležnosti, obavljaju stručne i razvojne poslove, prate rad javnih službi, vrše poverene poslove državne uprave i obavljaju druge poslove u skladu s propisima.
Član 12
U obavljanju izvršnih poslova, pokrajinski organi uprave sprovode i primenjuju pokrajinske skupštinske odluke, pokrajinske uredbe i druge odluke Skupštine i Pokrajinske vlade donošenjem propisa i pojedinačnih akata, vode javne evidencije, izdaju javne isprave i preduzimaju i obavljaju druge poslove.
Pokrajinski sekretarijati vrše nadzor u okviru ovlašćenja utvrđenih u zakonu.
Pokrajinski organi uprave pripremaju nacrte i predloge propisa koje donose Skupština i Pokrajinska vlada i donose propise i pojedinačne akte iz svoje nadležnosti.
U obavljanju stručnih i razvojnih poslova, pokrajinski organi uprave prate i analiziraju stanje u oblastima iz svog delokruga, pripremaju izveštaje i informacije na osnovu utvrđenog stanja, preduzimaju mere ili predlažu Pokrajinskoj vladi preduzimanje mera na koje je ovlašćena, pripremaju programske, razvojne i planske dokumente u oblasti svog delokruga.
Pokrajinski organi uprave u oblastima iz svoga delokruga prate i pomažu rad javnih službi s ciljem da se njihov rad odvija u skladu s propisima.
Pokrajinski organi uprave vrše poslove državne uprave kada im je vršenje tih poslova zakonom povereno.
Poveravanje poslova pokrajinske uprave
Član 13
Pokrajinskom skupštinskom odlukom, jedinicama lokalne samouprave s teritorije AP Vojvodine, javnim preduzećima i ustanovama čiji je osnivač AP Vojvodina (u daljem tekstu: imaoci javnih ovlašćenja) mogu se poveriti pojedini poslovi pokrajinske uprave iz izvorne nadležnosti AP Vojvodine.
Pokrajinska vlada i pokrajinski organi uprave zadržavaju i posle poveravanja poslova pokrajinske uprave odgovornost za njihovo izvršavanje.
Sredstva za vršenje poverenih poslova pokrajinske uprave obezbeđuju se u budžetu AP Vojvodine.
Član 14
Nadzor nad radom imalaca javnih ovlašćenja u vršenju poverenih poslova obavljaju pokrajinski organi uprave iz čijeg su delokruga ti poslovi.
Nadzor nad obavljanjem poverenih poslova pokrajinski organi uprave vrše shodnom primenom odredaba Zakona o državnoj upravi, o ovlašćenjima nadzornog organa.
Akti pokrajinske uprave
Član 15
Radi izvršavanja zakona, drugih propisa i opštih akata Republike Srbije, propisa Skupštine i Pokrajinske vlade, pokrajinski organi uprave donose propise i pojedinačne akte, kad su za to ovlašćeni.
Član 16
Pokrajinski organi uprave donose pravilnike, naredbe, uputstva, rešenja i druge akte, u skladu sa zakonom, Statutom, pokrajinskom skupštinskom odlukom i opštim aktom Pokrajinske vlade.
Pravilnikom se razrađuju pojedine odredbe pokrajinskih skupštinskih odluka i drugih opštih akata Skupštine i opštih akata Pokrajinske vlade.
Naredbom se, radi izvršavanja pojedinih odredbi zakona i drugih propisa, naređuje ili zabranjuje postupanje u određenom slučaju koji ima opšti značaj.
Uputstvom se propisuje način rada i vršenje poslova pokrajinskih organa uprave.
Rešenjem se odlučuje o pojedinačnim stvarima, u skladu s propisima.
Član 17
Akte iz člana 16, koji su od interesa za više pokrajinskih organa uprave, donose sporazumno rukovodioci tih organa.
Službena upotreba jezika i pisama
Član 18
Pored srpskog jezika i ćiriličkog pisma, u pokrajinskim organima uprave u ravnopravnoj službenoj upotrebi su i mađarski, slovački, hrvatski, rumunski i rusinski jezik i njihova pisma, u skladu sa zakonom.
Zaposlena lica u organima pokrajinske uprave dužna su da znaju srpski jezik, a jezik nacionalne manjine - nacionalne zajednice koji je u službenoj upotrebi, ako je to utvrđeno aktom o unutrašnjoj organizaciji i sistematizaciji radnih mesta.
Član 19
Pokrajinski organi uprave, u slučaju da nisu osposobljeni za komunikaciju na odgovarajućem jeziku, mogu koristiti usluge službe za prevođenje u sastavu pokrajinskog sekretarijata nadležnog za poslove uprave.
Član 20
Pokrajinski organi uprave dužni su da obezbede finansijske, tehničke uslove i ljudske resurse radi obezbeđivanja službene upotrebe jezika i pisama iz člana 18. stav 1. ove odluke.
Član 21
Pokrajinska vlada prati ostvarivanje službene upotrebe jezika i pisama u pokrajinskim organima uprave i preduzima mere s ciljem obezbeđivanja jezičke ravnopravnosti.
Zaposlena lica u pokrajinskim organima uprave
Član 22
Zaposlena lica u pokrajinskim organima uprave obavljaju poslove iz delokruga tog organa, kao i prateće pomoćno-tehničke poslove.
2. UREĐENJE POKRAJINSKE UPRAVE
Pokrajinski sekretarijat
Član 23
Pokrajinski sekretarijati se obrazuju za vršenje poslova pokrajinske uprave u jednoj ili više međusobno povezanih oblasti.
Pokrajinskim sekretarijatom rukovodi pokrajinski sekretar.
Pokrajinski sekretar
Član 24
Pokrajinski sekretar je član Pokrajinske vlade zadužen za rukovođenje pokrajinskim sekretarijatom.
Pokrajinski sekretar predstavlja pokrajinski sekretarijat, organizuje i obezbeđuje obavljanje poslova na efikasan način, donosi akta za koja je ovlašćen, obrazuje komisije i radne grupe radi obavljanja složenijih poslove iz delokruga sekretarijata i odlučuje o pravima, dužnostima i odgovornostima zaposlenih.
Zamenik pokrajinskog sekretara
Član 25
Pokrajinski sekretar može imati zamenika koga bira Skupština na mandat od četiri godine.
Prestankom mandata Pokrajinske vlade, mandat prestaje i zameniku pokrajinskog sekretara.
Zamenik pokrajinskog sekretara zamenjuje pokrajinskog sekretara i pomaže pokrajinskom sekretaru u okviru ovlašćenja koja mu on odredi.
U slučaju duže sprečenosti pokrajinskog sekretara, što treba da konstatuje Pokrajinska vlada, zamenik zamenjuje odsutnog pokrajinskog sekretara i ima sva ovlašćenja pokrajinskog sekretara.
Pokrajinski sekretar može ovlastiti zamenika pokrajinskog sekretara da prisustvuje i učestvuje u radu na sednicama Pokrajinske vlade, bez prava glasa.
Podsekretar pokrajinskog sekretarijata
Član 26
Pokrajinski sekretarijat može da ima podsekretara koji za svoj rad odgovara pokrajinskom sekretaru.
Podsekretar pomaže pokrajinskom sekretaru u upravljanju kadrovskim, finansijskim, informatičkim i drugim poslovima, u usklađivanju rada unutrašnjih jedinica pokrajinskog sekretarijata, te sarađuje s drugim organima.
Podsekretara postavlja i razrešava Pokrajinska vlada na četiri godine, na predlog pokrajinskog sekretara.
Pomoćnik pokrajinskog sekretara
Član 27
U pokrajinskom sekretarijatu mogu se postavljati pomoćnici pokrajinskog sekretara.
Pomoćnik pokrajinskog sekretara rukovodi oblašću rada pokrajinskog sekretarijata za koji se obrazuje sektor i za svoj rad odgovara pokrajinskom sekretaru.
Pomoćnika pokrajinskog sekretara postavlja i razrešava Pokrajinska vlada na četiri godine, na predlog pokrajinskog sekretara.
Kabinet izabranog lica
Član 28
U kabinetu izabranog lica u organu AP Vojvodine može se zasnovati radni odnos dok traje dužnost tog izabranog lica.
Član 28a
Podsekretar pokrajinskog sekretarijata i pomoćnik pokrajinskog sekretara su službenici na položaju i ostvaruju prava i obaveze iz radnog odnosa u skladu sa zakonom kojim se uređuju prava i dužnosti iz radnog odnosa zaposlenih u organima autonomnih pokrajina.
Pokrajinske posebne upravne organizacije
Član 29
Pokrajinske posebne upravne organizacije obrazuju se za obavljanje stručnih i s njima povezanih izvršnih poslova.
Pokrajinske posebne upravne organizacije jesu zavodi i direkcije, a mogu se propisom odrediti i drugačiji nazivi.
U osnivačkom aktu organizacije iz stava 2. ovog člana izričito se naznačava da je reč o pokrajinskoj posebnoj upravnoj organizaciji koja poslove iz svog delokruga i javna ovlašćenja obavlja u skladu s propisima kojima se uređuje rad pokrajinske uprave.
Pokrajinskom posebnom upravnom organizacijom rukovodi direktor koga postavlja Pokrajinska vlada na period od četiri godine, na predlog predsednika Pokrajinske vlade. Direktor pokrajinske posebne upravne organizacije odgovara Pokrajinskoj vladi.
Direktor pokrajinske posebne upravne organizacije može imati pomoćnika.
Pomoćnik direktora pokrajinske posebne upravne organizacije je službenik na položaju i ostvaruje prava i obaveze iz radnog odnosa u skladu sa zakonom kojim se uređuju prava i dužnosti iz radnog odnosa zaposlenih u organima autonomnih pokrajina.
Pravilnik o unutrašnjoj organizaciji i sistematizaciji radnih mesta
Član 30
Unutrašnje uređenje pokrajinskih organa uprave uređuje se pravilnikom o unutrašnjoj organizaciji i sistematizaciji radnih mesta. Pravilnik o unutrašnjoj organizaciji i sistematizaciji radnih mesta u pokrajinskom sekretarijatu donosi pokrajinski sekretar, a u pokrajinskoj posebnoj upravnoj organizaciji - direktor.
Pravilnik o unutrašnjoj organizaciji i sistematizaciji radnih mesta stupa na snagu danom davanja saglasnosti od strane Pokrajinske vlade.
Sukob interesa
Član 31
Pokrajinski sekretar, zamenik pokrajinskog sekretara, podsekretar i pomoćnik pokrajinskog sekretara, kao i direktor posebne upravne organizacije podležu pravilima propisa o sprečavanju sukoba interesa.
3. POKRAJINSKI SEKRETARIJATI I NJIHOV DELOKRUG
Pokrajinski sekretarijati
Član 32
Pokrajinski sekretarijati su:
1. Pokrajinski sekretarijat za poljoprivredu, vodoprivredu
  i šumarstvo;
2. Pokrajinski sekretarijat za obrazovanje, propise, upravu
  i nacionalne manjine - nacionalne zajednice;
3. Pokrajinski sekretarijat za kulturu, javno informisanje
  i odnose s verskim zajednicama;
4. Pokrajinski sekretarijat za zdravstvo;
5. Pokrajinski sekretarijat za socijalnu politiku, demografiju
  i ravnopravnost polova;
6. Pokrajinski sekretarijat za finansije;
7. Pokrajinski sekretarijat za regionalni razvoj, međuregionalnu
  saradnju i lokalnu samoupravu;
8. Pokrajinski sekretarijat za urbanizam i zaštitu životne
  sredine;
9. Pokrajinski sekretarijat za visoko obrazovanje i naučnoistraživačku
  delatnost;
10. Pokrajinski sekretarijat za energetiku, građevinarstvo
  i saobraćaj;
11. Pokrajinski sekretarijat za sport i omladinu;
12. Pokrajinski sekretarijat za privredu i turizam.
Pokrajinski sekretarijat za poljoprivredu, vodoprivredu i šumarstvo
Član 33
Pokrajinski sekretarijat za poljoprivredu, vodoprivredu i šumarstvo, u skladu sa zakonom i Statutom, obavlja poslove pokrajinske uprave u oblasti poljoprivrede, vodoprivrede, šumarstva, lova, stočarstva, akvakulture, pčelarstva i veterinarstva, koji se odnose na pripremanje akata za Skupštinu ili Pokrajinsku vladu, a kojima se: donosi program mera za podršku sprovođenja poljoprivredne politike; propisuju uslovi i način raspodele korišćenja sredstava ostvarenih od korišćenja poljoprivrednog zemljišta; obrazuje poseban budžet u koji se usmeravaju sredstva od korišćenja poljoprivrednog zemljišta; osniva budžetski fond za vode, šume i lovstvo; utvrđuju stručni poslovi za unapređivanje poljoprivredne proizvodnje; osnivaju i preuzimaju poljoprivredne savetodavne službe i vrše osnivačka prava nad njima; osnivaju prognozno-izveštajne službe i vrše osnivačka prava nad njima; predlažu nadležnom ministarstvu uslovi izvoza i uvoza određenih poljoprivrednih proizvoda; donosi dugoročni program mera za sprovođenje odgajivačkog programa za teritoriju AP Vojvodine i godišnji program za njegovo sprovođenje; obrazuje naučno-stručni savet za stočarstvo; donose, sprovode i nadziru redovne i vanredne mere odbrane od spoljnih i unutrašnjih voda; upravlja vodnim resursima i veštačkim i prirodnim vodotocima na teritoriji AP Vojvodine; donose planska dokumenta u oblasti integralnog upravljanja vodama; predlaže osnivanje javnih preduzeća iz nadležnosti sekretarijata.
Pokrajinski sekretarijat za poljoprivredu, vodoprivredu i šumarstvo obavlja i poslove propisane zakonima iz oblasti poljoprivrede, vodoprivrede, šumarstva, lova, stočarstva, akvakulture, pčelarstva i veterinarstva, kada je tim zakonima propisano da poslove obavlja nadležan organ autonomne pokrajine. Pokrajinski sekretarijat za poljoprivredu, vodoprivredu i šumarstvo obavlja kao poverene one poslove državne uprave, koji su zakonima iz stava 2. povereni pokrajinskim organima uprave.
Pokrajinski sekretarijat za poljoprivredu, vodoprivredu i šumarstvo prima i obrađuje dokumentaciju za dodelu podsticajnih i drugih sredstava iz budžeta AP Vojvodine u oblasti poljoprivrede, šumarstva, lovstva, vodoprivrede i stočarstva.
Pokrajinski sekretarijat za poljoprivredu, vodoprivredu i šumarstvo obavlja izvršne, stručne i razvojne poslove pokrajinske uprave i vrši nadzor radi sprovođenja propisa iz stava 1. ovog člana. U oblastima iz svog delokruga, prati, nadzire i pomaže rad javnih preduzeća i javnih službi čiji je osnivač AP Vojvodina.
Pokrajinski sekretarijat za poljoprivredu, vodoprivredu i šumarstvo obavlja i druge poslove kada mu je to zakonom, pokrajinskom skupštinskom odlukom ili drugim propisom povereno.
Pokrajinski sekretarijat za kulturu, javno
informisanje i odnose s verskim zajednicama
Član 34
Pokrajinski sekretarijat za kulturu, javno informisanje i odnose
  s verskim zajednicama, u skladu sa zakonom i Statutom, obavlja poslove pokrajinske
  uprave u oblasti kulture, zaštite kulturnih dobara, kinematografije, zadužbina,
  fondova i fondacija, bibliotečke delatnosti, izdavanja publikacija, međuregionalne
  saradnje u oblasti kulture, kao i zaštite prava intelektualne svojine u oblasti
kulture, koji se odnose na pripremanje akata Skupštine ili Pokrajinske vlade
  kojima se: osnivaju ustanove u oblasti kulture, utvrđuju potrebe i interes
  građana na teritoriji AP Vojvodine u oblasti kulture; uređuju potrebe i interes
  u oblasti kulture nacionalnih manjina - nacionalnih zajednica i obezbeđuju
  sredstva za njihovo ostvarivanje; osnivaju arhivi, muzeji, biblioteke, pozorišta,
  zavodi i druge ustanove u oblasti kulture i vrše osnivačka prava nad njima;
  predlaže deo Strategije kulturnog razvoja Republike Srbije za teritoriju AP
  Vojvodine; utvrđuje program kulturnog razvoja AP Vojvodine, u skladu sa Strategijom
  kulturnog razvoja Republike Srbije; utvrđuju nagrade i uređuje način i postupak
  njihove dodele za podsticaj kulturnog stvaralaštva u pojedinim oblastima kulture,
  odnosno za poseban doprinos u oblasti kulturnog stvaralaštva; obezbeđuju sredstva
  za rad, investiciono i tekuće održavanje, odnosno za finansiranje dela programa
  ustanova kulture, čiji je osnivač AP Vojvodina; utvrđuju merila, kriterijumi
  i postupak dodele sredstava za ustanove i organizacije čiji osnivač nije AP
  Vojvodina, a koje doprinose razvoju kulture i umetnosti u AP Vojvodini, ili
  obezbeđuju razvoj kulture nacionalnih manjina - nacionalnih zajednica i pripremaju
  akta kojima se obezbeđuju sredstva za njihov rad, investiciono i tekuće održavanje
  i opremanje, odnosno programe; propisuju dopunski uslovi za rad Arhiva Vojvodine
  u Novom Sadu, Biblioteke Matice srpske u Novom Sadu, Muzeja Vojvodine u Novom
  Sadu, Muzeja savremene likovne umetnosti u Novom Sadu i Pozorišnog muzeja Vojvodine;
  utvrđuje ispunjenost uslova za početak rada i obavljanje delatnosti ustanova
  zaštite kulture na teritoriji AP Vojvodine.
Pokrajinski sekretarijat za kulturu, javno informisanje i odnose
  s verskim zajednicama obavlja izvršne, stručne i razvojne poslove pokrajinske
  uprave i vrši nadzor radi sprovođenja propisa iz stava 1. ovog člana. U oblastima
  iz svog delokruga prati, nadzire i pomaže rad ustanova i javnih službi čiji
  je osnivač AP Vojvodina.
Pokrajinski sekretarijat za kulturu, javno informisanje i odnose
  s verskim zajednicama, u oblasti kulture, ostvaruje međuregionalnu saradnju
  na projektima od interesa za razvoj kulture na teritoriji AP Vojvodine.
Pokrajinski sekretarijat za kulturu, javno informisanje i odnose
  s verskim zajednicama, u oblasti zaštite kulturnih dobara: pokreće postupak
  za utvrđivanje nepokretnih kulturnih dobara na teritoriji AP Vojvodine; utvrđuje
  uslove za preduzimanje mera tehničke zaštite i drugih radova na nepokretnim
  kulturnim dobrima, kada za teritoriju AP Vojvodine projekat i dokumentaciju
  za te radove izrađuje zavod za zaštitu spomenika kulture; obaveštava u zakonskom
  roku Pokrajinski zavod za zaštitu spomenika kulture u Novom Sadu o utvrđenim
  uslovima, kada te uslove utvrđuje zavod s teritorije AP Vojvodine; daje saglasnost
  na projekat i dokumentaciju za preduzimanje mera tehničke zaštite i drugih
  radova na nepokretnim kulturnim dobrima, kada projekat i dokumentaciju izrađuje
  zavod za zaštitu spomenika kulture s teritorije AP Vojvodine; daje mišljenje
  o nacrtima prostornih i urbanističkih planova za teritoriju AP Vojvodine i
  obaveštava nadležni organ ako plan nema propisanu sadržinu.
Pokrajinski sekretarijat za kulturu, javno informisanje i odnose
  s verskim zajednicama, u oblasti zaštite kulturnih dobara, kinematografije,
  zadužbina, fondova i fondacija, bibliotečke delatnosti, izdavanja publikacija
  i zaštite prava intelektualne svojine i autorskih i srodnih prava i preduzimanja
  mera protiv piraterije, u skladu sa zakonom, obavlja poverene poslove državne
  uprave koji su zakonom povereni organima AP Vojvodine.
Pokrajinski sekretarijat za kulturu, javno informisanje i odnose
  s verskim zajednicama, u skladu sa zakonom i Statutom, obavlja poslove pokrajinske
  uprave u oblasti javnog informisanja i medija koji se odnose na pripremu akata
  za Skupštinu i Pokrajinsku vladu kojima se uređuju pitanja od pokrajinskog
  značaja; utvrđuje javni interes građana AP Vojvodine u oblasti javnog informisanja
  i medija i donosi strategija razvoja u oblasti javnog informisanja, na teritoriji
  AP Vojvodine, u skladu s republičkom strategijom u oblasti javnog informisanja.
Pokrajinski sekretarijat za kulturu, javno informisanje i odnose
  s verskim zajednicama prati i utvrđuje stanje u oblasti javnog informisanja
  i obavlja poslove koji se odnose na unapređivanje i podsticanje javnog informisanja
  na teritoriji AP Vojvodine; obezbeđuje sredstva i druge uslove za ostvarivanje
  javnog interesa u oblasti javnog informisanja, raspoređuje sredstva na osnovu
  sprovedenih javnih konkursa i pojedinačnih davanja, na osnovu principa o dodeli
  državne pomoći i zaštiti konkurencije, bez diskriminacije; obezbeđuje sredstva
  ili druge uslove za rad medija koji objavljuju informacije na jezicima manjinskih
  nacionalnih zajednica u skladu sa zakonom; obezbeđuje deo sredstava ili drugih
  uslova za nesmetano korišćenje prava lica s posebnim potrebama, radi nesmetanog
  primanja informacija namenjenih javnosti; obezbeđuje deo sredstava za finansiranje
  delatnosti javnog medijskog servisa i to za projekte namenjene razvoju novih
  tehnologija, digitalizaciji arhiva, projekte digitalizacije tehnološke opreme,
  razvoja novih distributivnih servisa u skladu s mogućnostima koje donosi digitalizacija
  i druge projekte od posebnog društvenog značaja u skladu sa zakonom kojim se
  reguliše javno informisanje, i u skladu sa zakonom, u Registar medija dostavlja
  podatke o iznosu novčanih sredstava koja je sekretarijat odobrio javnim glasilima.
Pokrajinski sekretarijat za kulturu, javno informisanje i odnose
  s verskim zajednicama obavlja poslove koji se odnose na obezbeđivanje javnosti
  rada pokrajinskih organa i organizacija; prati pisane i elektronske medije,
  priprema i izrađuje preglede njihovih sadržaja i sačinjava analize; izdaje
  publikacije o AP Vojvodini.
Pokrajinski sekretarijat za kulturu, javno informisanje i odnose
  s verskim zajednicama obavlja izvršne, stručne i razvojne poslove pokrajinske
  uprave i vrši nadzor nad sprovođenjem propisa o javnom informisanju i medijima,
  kao povereni posao.
Pokrajinski sekretarijat za kulturu, javno informisanje i odnose
  s verskim zajednicama prati i sagledava stanje u oblasti vera, crkava i verskih
  zajednica, ostvaruje saradnju s njima, te preduzima mere kojima se pomaže njihova
  delatnost koju obavljaju u javnom interesu, u skladu sa zakonom i obezbeđuje
  sredstva za finansiranje crkava i verskih zajednica, u skladu sa zakonom.
Pokrajinski sekretarijat za kulturu, javno informisanje i odnose
  s verskim zajednicama ostvaruje saradnju s republičkim organima i organima
  lokalne samouprave i obavlja druge poslove, kada mu je to zakonom, pokrajinskom
  skupštinskom odlukom ili drugim propisom povereno.
Pokrajinski sekretarijat za zdravstvo
Član 35
Pokrajinski sekretarijat za zdravstvo, u skladu sa zakonom
  i Statutom, obavlja poslove pokrajinske uprave u oblasti zdravstva, koji se
  odnose na pripremu akata za Skupštinu ili Pokrajinsku vladu kojima se: uređuju
  pitanja od pokrajinskog značaja u zdravstvu i zdravstvenom osiguranju i unapređuju
  zaštita zdravlja, zdravstvena i farmaceutska služba na teritoriji AP Vojvodine;
  utvrđuju mere za obezbeđivanje i sprovođenje zdravstvene zaštite od interesa
  za građane na teritoriji AP Vojvodine, kao i mere za obezbeđivanje i sprovođenje
  delatnosti u oblasti javnog zdravlja od interesa za građane AP Vojvodine; donose
  posebni programi zdravstvene zaštite za pojedine kategorije stanovništva, odnosno
  vrste bolesti koje su specifične za AP Vojvodinu, a za koje nije donet poseban
  program zdravstvene zaštite na republičkom nivou; donosi poseban program iz
  oblasti javnog zdravlja za teritoriju AP Vojvodine; osnivaju zdravstvene ustanove
  (opšte bolnice, specijalne bolnice, klinike, instituti, klinički centar, zavod
  odnosno institut za javno zdravlje, zavod za transfuziju krvi i zavod za antirabičnu
  zaštitu) i vrše osnivačka prava nad njima; predlaže plan mreže zdravstvenih
  ustanova za teritoriju AP Vojvodine; daje mišljenje o ukidanju, spajanju i
  podeli zdravstvenih ustanova čiji je osnivač AP Vojvodina; utvrđuju nedeljni
  raspored rada, početak i završetak radnog vremena u zdravstvenoj ustanovi čiji
  je osnivač; utvrđuju nedeljni raspored rada, početak i završetak radnog vremena
  zdravstvenih ustanova i privatne prakse na teritoriji AP Vojvodine za vreme
  epidemije i otklanjanja posledica prouzrokovanih elementarnim i drugim većim
  nepogodama i vanrednim prilikama na teritoriji AP Vojvodine; utvrđuje minimum
  procesa rada za vreme štrajka zdravstvenih ustanova na teritoriji AP Vojvodine;
  osniva Zdravstveni savet Vojvodine i Etički odbor Vojvodine; predlaže direktor
  Pokrajinskog zavoda za zdravstveno osiguranje i donose mere za obezbeđivanje
  i sprovođenje delatnosti u oblasti javnog zdravlja od interesa za građane AP
Vojvodine.
Pokrajinski sekretarijat za zdravstvo obavlja izvršne, stručne
  i razvojne poslove pokrajinske uprave, vrši nadzor i prati sprovođenje propisa
  iz stava 1. ovog člana. U oblasti svog delokruga, prati i pomaže rad zdravstvenih
  ustanova čiji su osnivači organi AP Vojvodine.
Pokrajinski sekretarijat za zdravstvo daje predlog ministru
  nadležnom za poslove zdravlja za utvrđivanje broja pripravnika u zdravstvenim
  ustanovama sa sedištem na teritoriji AP Vojvodine, koje su zdravstvene ustanove
  dužne da prime za obavljanje pripravničkog staža na godišnjem nivou; daje predlog
  ministru nadležnom za poslove zdravlja za plan razvoja kadra u zdravstvu za
  ustanove koje se nalaze na teritoriji AP Vojvodine; daje predlog ministru nadležnom
  za poslove zdravlja za utvrđivanje referentnih zdravstvenih ustanova za pojedine
  oblasti zdravstvene delatnosti na teritoriji AP Vojvodine; daje mišljenje na
  predlog za dobijanje naziva primarijus za doktore medicine, doktore stomatologije
  i diplomirane farmaceute s teritorije AP Vojvodine.
Pokrajinski sekretarijat za zdravstvo sarađuje s humanitarnim
  i stručnim organizacijama, savezima i udruženjima u oblasti zdravstva, formira
  baze podataka iz oblasti zdravstva, prati rad zdravstvene službe na teritoriji
  AP Vojvodine.
Pokrajinski sekretarijat za zdravstvo u oblasti sanitarnog
  nadzora, u skladu sa zakonom, obavlja poverene poslove državne uprave, koji
  su zakonom povereni organima AP Vojvodine. Donosi rešenje o određivanju zona
  sanitarne zaštite izvorišta na teritoriji AP Vojvodine.
Pokrajinski sekretarijat za zdravstvo obavlja i druge poslove
  kada mu je to zakonom, pokrajinskom skupštinskom odlukom ili drugim propisom
  povereno.
Pokrajinski sekretarijat za socijalnu politiku,
  demografiju i ravnopravnost polova
Član 35a
Pokrajinski sekretarijat za socijalnu politiku, demografiju
  i ravnopravnost polova, u skladu sa zakonom i Statutom, obavlja poslove pokrajinske
  uprave u oblasti socijalne zaštite, zaštite porodice i dece, trudnica, majki
  tokom porodiljskog odsustva, samohranih roditelja s decom, omladine, odraslih
  i starih, pravne zaštite porodice i starateljstva, penzijskog osiguranja, boračke
  i invalidske zaštite i civilnih invalida rata, koji se odnose na pripremanje
  akata za Skupštinu ili Pokrajinsku vladu kojima se: uređuju pitanja od pokrajinskog
  značaja u socijalnoj zaštiti porodice, dece, omladine, odraslih i starih, u
  skladu sa zakonom; uređuju, u skladu s materijalnim mogućnostima, povoljniji
  uslovi za ostvarivanje socijalne zaštite ako je sekretarijat prethodno u budžetu
  za to obezbedio sredstva; utvrđuje i obezbeđuje viši stepen zaštite porodice,
  prava dece, trudnica, majki tokom porodiljskog odsustva i samohranih roditelja
  s decom, u skladu s programom demografskog razvoja AP Vojvodine s merama za
  njegovo sprovođenje; osnivaju ustanove socijalne zaštite na teritoriji AP Vojvodine
  u skladu sa zakonom i aktom Pokrajinske vlade i vrše osnivačka prava nad njima;
  osniva Pokrajinski zavod za socijalnu zaštitu; daje saglasnost na promenu delatnosti
  i na statusne promene ustanova socijalne zaštite čiji je osnivač; daje saglasnost
  na statut i akt o organizaciji i sistematizaciji poslova ustanove socijalne
  zaštite čiji je osnivač; donosi program unapređivanja socijalne zaštite; donosi
  program demografskog razvoja AP Vojvodine s merama za njegovo sprovođenje;
  daje mišljenje na predlog odluke o mreži ustanova socijalne zaštite koje pružaju
  usluge domskog smeštaja, socijalno-zdravstvenih ustanova i centara za porodični
  smeštaj i usvojenje koje osniva Republika Srbija odnosno autonomna pokrajina,
  koju utvrđuje Vlada Republike Srbije, u delu koji se odnosi na mrežu ustanova
  na teritoriji AP Vojvodine; daje saglasnost na imenovanje direktora i vršioca
  dužnosti direktora centara za socijalni rad na teritoriji AP Vojvodine; predlaže
  direktor Pokrajinskog fonda za penzijsko i invalidsko osiguranje.
Pokrajinski sekretarijat za socijalnu politiku, demografiju
  i ravnopravnost polova obavlja izvršne, stručne i razvojne poslove pokrajinske
  uprave i vrši nadzor radi sprovođenja propisa iz stava 1. ovog člana. U oblastima
  iz svog delokruga, prati, nadzire i pomaže rad ustanova, fondova i javnih službi
  čiji je osnivač AP Vojvodina i sarađuje sa organizacijama i udruženjima građana.
Pokrajinski sekretarijat za socijalnu politiku, demografiju
  i ravnopravnost polova prati primenu konvencija koje se odnose na zaštitu dece,
  planiranje porodice; obezbeđuje sredstva za realizaciju programa unapređivanja
  socijalne zaštite u autonomnoj pokrajini, zaštite porodice, samohranih roditelja
  s decom, za realizaciju programa i aktivnosti invalidskih, te socijalno-humanitarnih
  organizacija i udruženja građana, kojima se doprinosi unapređivanju socijalno-ekonomskog
  i društvenog položaja, rehabilitaciji i socijalizaciji invalida i drugih lica
  u stanju socijalne potrebe, obezbeđuje sredstva za realizaciju programa rada
  ustanova čiji je osnivač, osim ustanova domskog smeštaja i obezbeđuje sredstva
  za realizaciju inovacionih usluga i usluga socijalne zaštite od posebnog značaja
  za autonomnu pokrajinu.
Pokrajinski sekretarijat za socijalnu politiku, demografiju
  i ravnopravnost polova utvrđuje ispunjenost uslova za početak rada i obavljanje

  delatnosti ustanova socijalne zaštite za smeštaj korisnika.
Pokrajinski sekretarijat za socijalnu politiku, demografiju
  i ravnopravnost polova; prati sprovođenje
  programa demografskog razvoja AP Vojvodine; preduzima aktivnosti na planiranju
  porodice i predlaže mere za podsticanje rađanja dece u AP Vojvodini.
Pokrajinski sekretarijat za socijalnu politiku, demografiju
  i ravnopravnost polova, u oblasti socijalne zaštite, pravne zaštite porodice
  i starateljstva, društvene brige o deci, boračke i invalidske zaštite, zaštite
  civilnih invalida rata, u skladu sa zakonom, obavlja poverene poslove državne
  uprave, koji su zakonom povereni organima AP Vojvodine.
Pokrajinski sekretarijat za socijalnu politiku, demografiju
  i ravnopravnost polova rešava po žalbi protiv rešenja inspektora socijalne
  zaštite.
Pokrajinski sekretarijat za socijalnu politiku, demografiju
  i ravnopravnost polova, u skladu sa zakonom i Statutom, obavlja poslove pokrajinske
  uprave, koji se odnose na: pripremanje analitičkih i drugih materijala u vezi
  s primenom propisa iz oblasti ravnopravnosti polova za Skupštinu i Pokrajinsku
  vladu; aktivnosti za unapređivanje oblasti ravnopravnosti polova u Pokrajini;
  promociju principa jednakih mogućnosti za žene i muškarce; praćenje stanja
  i predlaganje mera za unapređivanje položaja žena i ostvarivanje jednakih mogućnosti
  u Pokrajini; praćenje primene ratifikovanih konvencija i preporuka međunarodnih
  organizacija u ovoj oblasti; ostvarivanje saradnje s nevladinim organizacijama,
  sindikatima i drugim asocijacijama i medijima, predlaganje i sprovođenje mera
  afirmativne akcije radi poboljšanja ekonomskog i društvenog položaja žena,
  naročito ranjivih grupa žena, kao i eliminacije nasilja nad ženama i nasilja
  u porodici; saradnju s republičkim i pokrajinskim organima uprave i organima
  jedinica lokalne samouprave iz oblasti ravnopravnosti polova; aktivnosti ka
  integrisanju principa rodne ravnopravnosti u sve oblasti rada pokrajinskih
  organa i pružanje stručne podrške. Kao povereni posao, obavlja se nadzor nad
  primenom Zakona o ravnopravnosti polova na teritoriji AP Vojvodine.
U Pokrajinskom sekretarijatu za socijalnu politiku, demografiju
  i ravnopravnost polova, obavljaju se poslovi pokrajinske uprave koji se odnose
  na: implementaciju i primenu strategija za integraciju Roma i realizaciju akcionih
  planova na teritoriji Pokrajine; koordinaciju različitih projekata za integraciju
  Roma na teritoriji Pokrajine; ostvarivanje koordinacije s romskim savetima
  u Pokrajini i sa odgovarajućim organizacijama i organima na međunarodnom nivou;
  podsticanje i unapređivanje ženskih i ljudskih prava Roma i Romkinja na teritoriji
  Pokrajine; pripremanje analitičke dokumentacije za planiranje i programiranje
  aktivnosti u vezi sa integracijom Roma u Pokrajini; ostvarivanje saradnje i
  konsultacija s vladinim i nevladinim organizacijama i organima u oblasti integracije
  Roma i unapređivanja njihovog položaja; realizaciju projekata koji su zasnovani
  na ciljevima definisanim u strategijama i akcionim planovima, koordiniranje
  primene i ostvarivanja domaćih i međunarodnih programa za integraciju i unapređivanje
  položaja Roma; informaciono-dokumentacionu delatnost i vođenje evidencija u
  pogledu integracije Roma na teritoriji Pokrajine; praćenje i prikupljanje informacija
  u vezi s merama koje se u Republici Srbiji i drugim zemljama preduzimaju radi
  unapređivanja stručnog rada u pogledu integracije Roma, kao i praćenje osposobljavanja
  i usavršavanja stručnjaka u oblasti integracije Roma.
Pokrajinski sekretarijat za socijalnu politiku, demografiju
  i ravnopravnost polova obavlja i druge poslove kada mu je to zakonom, pokrajinskom
  skupštinskom odlukom ili drugim propisom povereno.
Pokrajinski sekretarijat za finansije
Član 36
Pokrajinski sekretarijat za finansije, u skladu sa zakonom i Statutom, obavlja poslove pokrajinske uprave u oblasti finansija i ekonomije, kao i poslove pokrajinskog budžeta i trezora u skladu sa zakonom.
Pokrajinski sekretarijat za finansije prati naplatu javnih prihoda i analizira fiskalni potencijal lokalnih samouprava na teritoriji Autonomne pokrajine Vojvodine, kao i ostvarenje prosečne neto zarade u Republici Srbiji; sarađuje s nadležnim republičkim organima, organima teritorijalne autonomije i lokalne samouprave, organizacijama, ustanovama i institucijama radi realizacije ravnomernog regionalnog razvoja i izrađuje informacije o specifičnim pitanjima od interesa za ekonomski razvoj Autonomne pokrajine Vojvodine; obavlja poslove pripreme, praćenja sprovođenja i izveštavanja o realizaciji kapitalnih projekata u skladu sa aktima kojima je uređena ova oblast i usklađuje aktivnosti s ciljem uspešnog korišćenja sredstava iz pretpristupnih, strukturnih i kohezionih fondova Evropske unije u Autonomnoj pokrajini Vojvodini.
Pokrajinski sekretarijat za finansije vrši nadzor nad primenjivanjem odredaba Zakona o javnoj svojini i na osnovu njega donetih podzakonskih propisa o pribavljanju, korišćenju, upravljanju i raspolaganju stvarima u svojini Autonomne pokrajine Vojvodine.
Pokrajinski sekretarijat za finansije priprema akte za Skupštinu i Pokrajinsku vladu u okviru svoje nadležnosti i obavlja i druge poslove određene zakonom, Statutom i drugim propisima.
Pokrajinski sekretarijat za obrazovanje, propise, upravu i nacionalne manjine - nacionalne zajednice
Član 37
Pokrajinski sekretarijat za obrazovanje, propise, upravu i nacionalne manjine - nacionalne zajednice, u skladu sa zakonom i Statutom, obavlja poslove pokrajinske uprave u oblasti predškolskog, osnovnog i srednjeg obrazovanja i vaspitanja, učeničkog standarda, neformalnog obrazovanja odraslih i obrazovanja nacionalnih manjina - nacionalnih zajednica, koji se odnose na pripremanje akata za Skupštinu ili Pokrajinsku vladu, a kojima se: uređuju pitanja od pokrajinskog značaja u oblasti predškolskog, osnovnog i srednjeg obrazovanja i vaspitanja; osnivaju ustanove predškolskog, osnovnog i srednjeg obrazovanja i vaspitanja na teritoriji AP Vojvodine i vrše osnivačka prava nad njima; uređuju pitanja od pokrajinskog značaja u oblasti učeničkog standarda; utvrđuju način i postupak raspodele mesta u domovima; bliže uređuju pitanja od pokrajinskog značaja u pogledu organizovanog i institucionalnog obrazovanja izvan školskog sistema, radi stručnog osposobljavanja i obuke odraslih na teritoriji AP Vojvodine; uređuje pitanja od pokrajinskog značaja u obezbeđivanju ostvarivanja prava na obrazovanje na maternjem jeziku pripadnicima nacionalnih manjina - nacionalnih zajednica na teritoriji AP Vojvodine, na nivou predškolskog, osnovnog i srednjeg obrazovanja i vaspitanja.
Pokrajinski sekretarijat za obrazovanje, propise, upravu i nacionalne manjine - nacionalne zajednice obavlja izvršne, stručne i razvojne poslove pokrajinske uprave i vrši nadzor radi sprovođenja propisa iz stava 1. ovog člana. U oblasti obrazovanja, prati, nadzire i pomaže rad ustanova na teritoriji AP Vojvodine.
Pokrajinski sekretarijat za obrazovanje, propise, upravu i nacionalne manjine - nacionalne zajednice, u oblasti predškolskog, osnovnog i srednjeg obrazovanja i vaspitanja: sarađuje s ministarstvom nadležnim za poslove obrazovanja u postupku formiranja školske uprave; sporazumno s nadležnim ministrom, odobrava udžbenike i nastavna sredstva za pojedine predmete od interesa za nacionalne manjine - nacionalne zajednice; sporazumno s nadležnim ministrom, donosi nastavne planove i programe iz pojedinih predmeta od interesa za nacionalne manjine - nacionalne zajednice i utvrđuje uslove i način organizovanja nastave na jezicima nacionalnih manjina - nacionalnih zajednica; odobrava udžbenike i nastavna sredstva za jezike nacionalnih manjina - nacionalnih zajednica; daje mišljenje u postupku donošenja nastavnih planova i programa i donosi nastavne programe za jezike nacionalnih manjina - nacionalnih zajednica.
Pokrajinski sekretarijat za obrazovanje, propise, upravu i nacionalne manjine - nacionalne zajednice, u oblasti predškolskog, osnovnog i srednjeg obrazovanja i vaspitanja i učeničkog standarda, u skladu sa zakonom, obavlja poslove državne uprave, koji su zakonom povereni organima AP Vojvodine.
Pokrajinski sekretarijat za obrazovanje, propise, upravu i
  nacionalne manjine - nacionalne zajednice, u skladu sa zakonom, obavlja poslove
  pokrajinske uprave koji se odnose na pripremu akata za Skupštinu ili Pokrajinsku
  vladu, a kojima se: uređuje organizacija i rad pokrajinske uprave; bliže uređuje
  sadržina i izgled pečata organa AP Vojvodine, organa jedinica lokalne samouprave
  i imalaca javnih ovlašćenja, koji imaju sedište na teritoriji AP Vojvodine;
  doprinosi razvoju interkulturalizma, afirmacije multikulturalizma, tolerancije
  i suživota nacionalnih manjina - nacionalnih zajednica koje žive na teritoriji
  AP Vojvodine; stara o ostvarivanju prava u oblasti ljudskih prava i prava pripadnika
  nacionalnih manjina - nacionalnih zajednica i utvrđuju dodatna prava pripadnika
  nacionalnih manjina - nacionalnih zajednica; obezbeđuju sredstva za finansiranje,
  odnosno sufinansiranje nacionalnih saveta nacionalnih manjina, udruženja i
  organizacija nacionalnih manjina - nacionalnih zajednica,  kao i unapređivanje
  ostvarivanja prava pripadnika nacionalnih manjina - nacionalnih zajednica s
  teritorije AP Vojvodine; uređuje upotreba naziva AP Vojvodine u nazivu udruženja;
  uređuje i sprovodi provera znanja jezika koji se koriste u radu organa i organizacija
  pokrajinske uprave. Pokrajinski sekretarijat za obrazovanje, propise, upravu
  i nacionalne manjine - nacionalne zajednice priprema i ona akta čije pripremanje
nije u delokrugu drugih pokrajinskih organa uprave.
Pokrajinski sekretarijat za obrazovanje, propise, upravu i nacionalne manjine - nacionalne zajednice obavlja izvršne, stručne i razvojne poslove pokrajinske uprave i vrši nadzor radi sprovođenja propisa iz stava 5. ovog člana.
Pokrajinski sekretarijat za obrazovanje, propise, upravu i nacionalne manjine - nacionalne zajednice prati usaglašenost propisa i opštih akata u pravnom sistemu u postupku njihovog donošenja i stara se o njihovoj normativno-tehničkoj i jezičkoj ispravnosti (lektorisanje).
Pokrajinski sekretarijat za obrazovanje, propise, upravu i nacionalne manjine - nacionalne zajednice izdavač je "Službenog lista Autonomne pokrajine Vojvodine" i stara se o objavljivanju propisa i drugih akata Skupštine, Pokrajinske vlade, pokrajinskih organa uprave i drugih organa i organizacija.
Pokrajinski sekretarijat za obrazovanje, propise, upravu i nacionalne manjine - nacionalne zajednice obezbeđuje, u skladu s potrebama pokrajinskih i drugih organa, pismeno i usmeno prevođenje sa srpskog jezika na jezike nacionalnih manjina - nacionalnih zajednica i obrnuto, kao i prevođenje s drugih jezika na srpski jezik i obrnuto.
Pokrajinski sekretarijat za obrazovanje, propise, upravu i nacionalne manjine - nacionalne zajednice prati, analitički sagledava stanje u oblasti zaštite i ostvarivanja ljudskih prava i prava nacionalnih manjina - nacionalnih zajednica, te predlaže preduzimanje mera u toj oblasti.
Pokrajinski sekretarijat za obrazovanje, propise, upravu i nacionalne manjine-nacionalne zajednice prati, nadzire i pomaže rad Kreativnog centra "Hertelendi-Bajić".
Pokrajinski sekretarijat za obrazovanje, propise, upravu i nacionalne manjine - nacionalne zajednice u oblasti službene upotrebe jezika i pisama, pravosudnog ispita, državnog stručnog ispita, sudskih tumača, eksproprijacije i pečata, u skladu sa zakonom, obavlja poslove državne uprave, koji su zakonom povereni organima AP Vojvodine.
Pokrajinski sekretarijat za obrazovanje, propise, upravu i nacionalne manjine - nacionalne zajednice priprema akta za Skupštinu i Pokrajinsku vladu u oblastima iz svoga delokruga, ako je za to ovlašćen posebnim propisom.
Pokrajinski sekretarijat za obrazovanje, propise, upravu i nacionalne manjine - nacionalne zajednice obavlja i druge poslove kada mu je to zakonom, pokrajinskom skupštinskom odlukom ili drugim propisom povereno.
Pokrajinski sekretarijat za regionalni
razvoj, međuregionalnu saradnju i lokalnu samoupravu
Član 38
Pokrajinski sekretarijat za regionalni razvoj, međuregionalnu
  saradnju i lokalnu samoupravu, u skladu sa zakonom i Statutom, obavlja poslove
  pokrajinske uprave u oblasti regionalnog razvoja, a koji se odnose na pripremanje
  akata za Skupštinu i Pokrajinsku vladu kojima se: uređuje i obezbeđuje ravnomerni
  regionalni razvoj, osnivaju organizacije koje se bave uspostavljanjem ravnomernog
  regionalnog razvoja i vrše osnivačka prava nad njima; utvrđuju i donose strateška
i druga dokumenta regionalnog razvoja,   prati, nadzire i pomaže rad fondova čiji je osnivač AP Vojvodina, iz nadležnosti Sekretarijata i upravlja budžetskim fondom za sprovođenje mera razvojne politike, poljoprivredne politike i politike ruralnog razvoja AP Vojvodine, koji se osniva na neodređeno vreme u svrhu realizacije mera razvojnih politika za brži ekonomski razvoj AP Vojvodine.
Pokrajinski sekretarijat za regionalni razvoj, međuregionalnu
  saradnju i lokalnu samoupravu prati sprovođenje programa, mera i aktivnosti
  za ravnomerni regionalni razvoj.
Pokrajinski sekretarijat za regionalni razvoj, međuregionalnu
  saradnju i lokalnu samoupravu, u skladu sa zakonom, Statutom i u okviru spoljne
  politike Republike Srbije, obavlja poslove pokrajinske uprave koji se odnose
  na međuregionalnu saradnju i održavanje odnosa AP Vojvodine sa odgovarajućim
  teritorijalnim zajednicama drugih država; iniciranje i održavanje članstva
  u evropskim i svetskim udruženjima regiona; pripremu, zaključivanje i praćenje
  sprovođenja sporazuma sa odgovarajućim teritorijalnim zajednicama drugih država;
  pripremu poseta predstavnika teritorijalnih zajednica i drugih oblika autonomije
  drugih država; pripremu učešća predstavnika AP Vojvodine na konferencijama
  evropskih i svetskih udruženja regiona; izradu, prikupljanje, čuvanje i objavljivanje
  informacija o saradnji sa odgovarajućim teritorijalnim zajednicama drugih država;
  pripremu izveštaja i informacija i predlaganje programa i planova razvoja iz
  svog delokruga; koordinaciju aktivnosti svih pokrajinskih organa uprave u procesu
  programiranja instrumenata Evropske unije; stvaranje uslova za realizaciju
  projekata koji se finansiraju iz fondova Evropske unije, donacija i drugih
  oblika razvojne pomoći; učešće u pripremi i sprovođenju makroregionalnih strategija;
  učešće u obrazovanju posebnih jedinica u okviru diplomatsko-konzularnih predstavništava
  Republike Srbije, u skladu sa zakonom, koja će predstavljati i unapređivati
  privredne, obrazovne i turističke kapacitete AP Vojvodine; praćenje ostvarivanja
  diplomatskih i konzularnih aktivnosti na teritoriji AP Vojvodine; učešće o
  staranju o ravnomernom razvoju na teritoriji AP Vojvodine, u skladu sa zakonom.
Pokrajinski sekretarijat za regionalni razvoj, međuregionalnu saradnju i lokalnu samoupravu prati stanje i predlaže mere u oblasti obezbeđivanja socijalne sigurnosti izbeglih, prognanih i raseljenih lica i pomaže razvijanje saradnje u regionu.
Pokrajinski sekretarijat za regionalni razvoj, međuregionalnu
  saradnju i lokalnu samoupravu, u skladu sa zakonom i Statutom, obavlja poslove
  pokrajinske uprave u oblasti lokalne samouprave koji se odnose na: pripremu
  predloga akata za Pokrajinsku vladu kojima se Vladi Republike Srbije predlaže
  raspuštanje skupštine jedinice lokalne samouprave na teritoriji AP Vojvodine;
  pripremu izveštaja i informacija za Pokrajinsku vladu i Skupštinu i predlaganje
  programa i planova razvoja iz delokruga sekretarijata; davanje prethodne saglasnosti
  skupštini jedinice lokalne samouprave na teritoriji AP Vojvodine, prilikom
  utvrđivanja praznika i odlučivanja o nazivima ulica, trgova, gradskih četvrti,
  zaselaka i drugih delova naseljenih mesta na teritoriji jedinice lokalne samouprave;
  usmeravanje i podršku jedinicama lokalne samouprave i mesne samouprave u obezbeđivanju
  zakonitosti i efikasnosti rada; usklađivanje i podsticaj saradnje AP Vojvodine
  i jedinica lokalne samouprave na njenoj teritoriji u oblasti izgradnje efikasne
  i savremene lokalne samouprave; predlaganje i podržavanje mera u oblasti izgradnje
  sistema lokalne samouprave, međuopštinskog povezivanja, ujednačavanja kapaciteta
  i modernizacije rada lokalne administracije; praćenje ostvarivanja mesne samouprave
  u jedinicama lokalne samouprave u Vojvodini, kao i drugih oblika neposrednog
  učešća građana u donošenju odluka na lokalnom nivou; davanje stručnih pravnih
  i savetodavnih mišljenja u vezi s primenom zakona i drugih propisa koji su
  od neposrednog uticaja na razvoj i ostvarivanje lokalne samouprave i za rad
  organa jedinice lokalne samouprave; pokretanje postupka za ocenu ustavnosti
  i zakonitosti statuta, ili drugih opštih akata jedinice lokalne samouprave
  ako sekretarijat smatra da taj propis nije u saglasnosti s pokrajinskim propisom;
  kontrolu usklađenosti opštih akata organa jedinice lokalne samouprave s njenim
  statutom, preduzimanje mera i pružanje stručne pomoći u njenom sprovođenju;
  kontrolu usaglašenosti pojedinačnog akta protiv kojeg nije obezbeđena sudska
  zaštita, sa zakonom ili opštim aktom jedinice lokalne samouprave i preduzimanje
  odgovarajućih mera; praćenje primene propisa o neposrednom učešću građana u
  ostvarivanju lokalne samouprave; praćenje postupka i procedure sprovođenja
  lokalnih izbora.
Pokrajinski sekretarijat za regionalni razvoj, međuregionalnu
  saradnju i lokalnu samoupravu obavlja izvršne, stručne i razvojne poslove pokrajinske
  uprave i vrši nadzor radi sprovođenja propisa u oblastima iz svog delokruga;
  prati rad ustanova i javnih službi čiji je osnivač AP Vojvodina.
Pokrajinski sekretarijat za regionalni razvoj, međuregionalnu
  saradnju i lokalnu samoupravu obavlja i druge poslove kada mu je to zakonom,
  pokrajinskom skupštinskom odlukom ili drugim propisom povereno.
Pokrajinski sekretarijat za urbanizam
i zaštitu životne sredine
Član 39
Pokrajinski sekretarijat za urbanizam i zaštitu životne sredine,
  u skladu sa zakonom i Statutom, obavlja poslove pokrajinske uprave u oblasti
  prostornog i urbanističkog planiranja, koji se odnose na pripremanje akata
  za Skupštinu ili Pokrajinsku vladu, a kojima se: izrađuju, donose i sprovode
  dokumenti prostornog razvoja AP Vojvodine; izrađuju, donose i sprovode regionalni
  prostorni planovi i prostorni planovi posebne namene; predlažu mere i aktivnosti
  programa implementacije prostornog plana Republike Srbije za teritoriju AP
  Vojvodine, regionalnih prostornih planova i prostornih planova područja posebne
  namene i prati njihovo sprovođenje; osniva javno preduzeće za prostorno i urbanističko
planiranje i projektovanje i vrše osnivačka prava nad njim.
Pokrajinski sekretarijat za urbanizam i zaštitu životne sredine
  obavlja izvršne, stručne i razvojne poslove pokrajinske uprave, vrši nadzor
  i prati sprovođenje propisa iz stava 1. ovog člana. U oblastima iz svog delokruga,
  prati, nadzire i pomaže rad javnih preduzeća i javnih službi čiji je osnivač
  AP Vojvodina.
Pokrajinski sekretarijat za urbanizam i zaštitu životne sredine
  pruža stručnu pomoć i obezbeđuje sredstva za finansiranje, odnosno sufinansiranje
  lokalnim samoupravama za izradu prostorne i urbanističke dokumentacije, projekata
  strukovnih i nevladinih organizacija iz oblasti prostornog planiranja, urbanizma,
  vrši stručnu kontrolu i javni uvid regionalnih prostornih planova i prostornih
  planova posebne namene za područja na teritoriji AP Vojvodine; daje prethodnu
  saglasnost i saglasnost u postupku izrade i donošenja prostornih i urbanističkih
  planova jedinica lokalne samouprave s teritorije AP Vojvodine i predlaže jednu
  trećinu članova komisije za stručnu kontrolu prostornih i urbanističkih planova
  u jedinici lokalne samouprave; učestvuje u radu komisija i radnih tela koje
  obrazuje ministar nadležan za poslove urbanizma i daje mišljenje na statut
  i opšte akte Republičke agencije za prostorno planiranje i Inženjerske komore
  Srbije.
Pokrajinski sekretarijat za urbanizam i zaštitu životne sredine,
  u oblasti prostornog i urbanističkog planiranja, u skladu sa zakonom, obavlja
  poslove državne uprave, koji su zakonom povereni organima AP Vojvodine.
Pokrajinski sekretarijat za urbanizam i zaštitu životne sredine,
  u skladu sa zakonom i Statutom, obavlja poslove pokrajinske uprave u oblasti
  zaštite životne sredine, koji se odnose na pripremanje akata za Skupštinu ili
  Pokrajinsku vladu kojima se: prirodno dobro stavlja pod zaštitu; donosi program
  zaštite životne sredine za teritoriju AP Vojvodine; donosi program monitoringa,
  eksterni plan zaštite od udesa i planovi i programi upravljanja prirodnim resursima
  i dobrima; osniva budžetski fond; osniva Pokrajinski zavod za zaštitu prirode
  i vrše osnivačka prava nad njim; proglašava stanje ugroženosti životne sredine
  na teritoriji AP Vojvodine.
Pokrajinski sekretarijat za urbanizam i zaštitu životne sredine
  obavlja izvršne, stručne i razvojne poslove pokrajinske uprave i vrši nadzor
  radi sprovođenja propisa iz stava 5. ovog člana. U oblastima iz svog delokruga,
  prati, nadzire i pomaže rad javnih preduzeća, ustanova i javnih službi čiji
  je osnivač AP Vojvodina.
Pokrajinski sekretarijat za urbanizam i zaštitu životne sredine:
  kontroliše korišćenje i zaštitu prirodnih resursa i dobara na teritoriji AP
  Vojvodine; obezbeđuje kontinualnu kontrolu i praćenje stanja životne sredine
  (monitoring); daje uslove za obezbeđenje mera i uslova zaštite životne sredine,
  na zahtev organa nadležnog za pripremu i donošenje prostornih i urbanističkih
  planova, a na osnovu uslova i mišljenja nadležnih stručnih organizacija; učestvuje
  u postupku pripreme i donošenja prostornih, urbanističkih i drugih planova
  (planovi uređenja i osnove korišćenja poljoprivrednog zemljišta, šumske, vodoprivredne,
  lovnoprivredne osnove i programi unapređivanja ribarstva na ribarskim područjima
  i drugi planovi).
Pokrajinski sekretarijat za urbanizam i zaštitu životne sredine
  u oblasti unapređivanja životne sredine, ribarstva i upravljanja ribljim fondom
  u ribolovnim vodama, u skladu sa zakonom, obavlja poverene poslove državne
  uprave, koji su zakonom povereni organima AP Vojvodine. Pokrajinski sekretarijat
  za urbanizam i zaštitu životne sredine obavlja druge poslove kada mu je to
  zakonom, pokrajinskom skupštinskom odlukom ili drugim propisom povereno.
Pokrajinski sekretarijat za visoko obrazovanje
i naučnoistraživačku delatnost
Član 40
Pokrajinski sekretarijat za visoko obrazovanje i naučnoistraživačku
  delatnost, u skladu sa zakonima koji definišu ove oblasti i u skladu sa Statutom,
  obavlja poslove pokrajinske uprave u oblasti visokog obrazovanja i studentskog
  standarda, koji se odnose na pripremanje akata za Skupštinu ili Pokrajinsku
  vladu, a kojima se: osnivaju, odnosno suosnivaju naučni instituti i istraživačkorazvojni
  centri i vrše osnivačka prava nad njima; uređuju pitanja od pokrajinskog značaja
  u visokom obrazovanju; predlaže član Nacionalnog saveta za visoko obrazovanje;
uređuju pitanja od pokrajinskog značaja u oblasti studentskog standarda.
Pokrajinski sekretarijat za visoko obrazovanje i naučnoistraživačku
  delatnost, u skladu s Programom od opšteg interesa za Republiku Srbiju, obavlja
  poslove pokrajinske uprave u vezi sa: rešavanjem stambenog pitanja mladih,
  nastavnih i naučnih radnika; podsticanjem međunarodne saradnje, tehnološkog
  razvoja i inovacione delatnosti; obezbeđivanjem finansijskih sredstava za sufinansiranje
  posebnih programa inovacione delatnosti i infrastrukture na teritoriji AP Vojvodine;
  sufinansiranjem programa Ogranka Srpske akademije nauka i umetnosti u Novom
  Sadu, Matice srpske, Matice slovačke i drugih ustanova koje obavljaju naučnoistraživačku
  delatnost, a značajne su za AP Vojvodinu; obezbeđivanjem sredstava za sufinansiranje
  programa osnovnih istraživanja i programa istraživanja u oblasti tehnološkog
  razvoja u AP Vojvodini, za sufinansiranje učešća naučnoistraživačkih radnika
  i studenata na naučnim skupovima i usavršavanjima u inostranstvu i za organizaciju
  naučnih skupova na teritoriji AP Vojvodine.
Pokrajinski sekretarijat za visoko obrazovanje i naučnoistraživačku
  delatnost obavlja izvršne, stručne i razvojne poslove pokrajinske uprave u
  oblastima iz svog delokruga i prati, nadzire i pomaže rad ustanova i javnih
  službi čiji je osnivač AP Vojvodina.
Pokrajinski sekretarijat za visoko obrazovanje i naučnoistraživačku delatnost prati, nadzire i pomaže rad Naučno-tehnološkog parka Novi Sad d.o.o. Novi Sad, privrednog društva koje pruža infrastrukturne i stručne usluge visokoškolskim ustanovama, naučnoistraživačkim i inovacionim organizacijama, kao i visokotehnološkim i srednjetehnološkim privrednim društvima u određenoj naučnoj, istraživačko-razvojnoj ili proizvodnoj grupaciji s ciljem njihovog povezivanja i što brže primene novih tehnologija, stvaranja i plasmana novih proizvoda i usluga na tržištu.
Pokrajinski sekretarijat za visoko obrazovanje i naučnoistraživačku
  delatnost u oblasti visokog obrazovanja i studentskog standarda, u skladu sa
  zakonom, obavlja poslove državne uprave, koji su zakonom povereni organima
  AP Vojvodine.
Pokrajinski sekretarijat za visoko obrazovanje i naučnoistraživačku
  delatnost obavlja i druge poslove kada mu je to zakonom, pokrajinskom skupštinskom
  odlukom ili drugim propisom povereno.
Pokrajinski sekretarijat za energetiku,
građevinarstvo i saobraćaj
Član 41
Pokrajinski sekretarijat za energetiku, građevinarstvo i saobraćaj,
  u skladu sa zakonom i Statutom, obavlja poslove pokrajinske uprave u oblasti
  energetike, racionalne upotrebe energije i cevovodnog transporta gasovitih
  i tečnih ugljovodonika i distribucije gasovitih ugljovodonika, kao i poslove
  u oblasti geologije i rudarstva, koji se odnose na izvršavanje zakona, kao
i na pripremanje akata za Skupštinu ili Pokrajinsku vladu.
Pokrajinski sekretarijat za energetiku, građevinarstvo i saobraćaj
  obavlja izvršne, stručne i razvojne poslove pokrajinske uprave i vrši nadzor
  nad sprovođenjem propisa iz stava 1. ovog člana.
Pokrajinski sekretarijat za energetiku, građevinarstvo i saobraćaj
  prati stanje u sektoru energetike i mineralnih sirovina: prati sigurnost snabdevanja
  energijom i energentima; razvoj i primenu svih vidova primarne i sekundarne
  energije; investicione i razvojno-istraživačke programe u oblasti uglja, nafte,
  derivata nafte i biogoriva, prirodnog gasa, toplotne i električne energije,
  geotermalnih i mineralnih voda i svih vidova obnovljivih izvora energije; energetsku
  efikasnost i racionalno korišćenje energije; tekuću politiku razvoja energetike
  i mineralnih sirovina i funkcionisanje energetskog sistema, proizvodnje i potrošnje
  svih vidova energije. Pokrajinski sekretarijat za energetiku, građevinarstvo
  i saobraćaj sufinansira projekte u oblasti energetike, koji se naročito odnose
  na primenu obnovljivih izvora energije i energetske efikasnosti, kao i projekte
  u oblasti korišćenja mineralnih sirovina na području Pokrajine; informiše i
  edukuje iz svog delokruga organizovanjem sastanaka, konferencija i sajamskih
  manifestacija; sarađuje s potencijalnim investitorima i institucijama iz svog
  delokruga.
Pokrajinski sekretarijat za energetiku, građevinarstvo i saobraćaj,
  u oblasti energetike, za teritoriju autonomne pokrajine: izrađuje Predlog dela
  Programa ostvarivanja strategije razvoja energetike; zahteva od energetskih
  i drugih subjekata podatke za izradu energetskog bilansa; planira potrebe za
  energijom u planovima razvoja, kao i uslove i način obezbeđivanja neophodnih
  energetskih kapaciteta; sprovodi Akcioni plan za energetsku efikasnost, u okviru
  svojih nadležnosti; utvrđuje posebne finansijske i druge podsticaje za realizaciju
  aktivnosti za efikasno korišćenje energije na svojoj teritoriji.
Pokrajinski sekretarijat za energetiku, građevinarstvo i saobraćaj,
  u oblasti geologije i rudarstva, za teritoriju autonomne pokrajine: predlaže
  deo Programa za ostvarenje Strategije upravljanja mineralnim resursima i deo
  Dugoročnog programa razvoja osnovnih geoloških istraživanja; donosi i sprovodi
  Godišnji program osnovnih geoloških istraživanja; vodi evidenciju o odobrenim
  istraživanjima i katastar odobrenih istražnih prostora; razmatra i evidentira
  utvrđene resurse i rezerve mineralnih sirovina i podzemnih voda, kao i utvrđene
  potencijale geotermalnih resursa; rešenjem izdaje potvrdu o resursima i rezervama
  mineralnih sirovina i podzemnih voda, odnosno utvrđenom potencijalu geotermalnih
  resursa, kao i odobrenja za izvođenje rudarskih radova i odobrenje za upotrebu
  rudarskog objekta (upotrebnu dozvolu); donosi rešenja: o ukidanju i o prestanku
  odobrenja za eksploataciju rezervi mineralnih sirovina i geotermalnih resursa,
  kao i o odobrenju za puštanje objekta u probni rad; izrađuje bilanse resursa
  i rezervi mineralnih sirovina, podzemnih voda i geotermalnih resursa; obrazuje
  komisiju u slučaju da dođe do potpunog i trajnog obustavljanja eksploatacije,
  koja ispituje razloge za obustavljanje radova, posledice te obustave i predlaže
  određene mere; daje saglasnost na program mera koji donosi nadležni organ jedinice
  lokalne samouprave za korišćenje sredstava od naknade za korišćenje mineralnih
  sirovina i geotermalnih resursa; vodi katastre istražnih i eksploatacionih
  polja, aktivnih i saniranih rudarskih objekata, ležišta i bilansa mineralnih
  sirovina i geotermalnih resursa, polja rudarskog otpada, kao i napuštenih rudnika
  i rudarskih objekata; vodi knjigu isprava i evidenciju privrednih subjekata,
  kojima je izdato odobrenje za izvođenje geoloških istraživanja i eksploataciju.
Pokrajinski sekretarijat za energetiku, građevinarstvo i saobraćaj,
  za teritoriju autonomne pokrajine: obrazuje komisije i organizuje polaganje
  stručnog ispita, radi obavljanja poslova tehničkog rukovođenja, rukovanja i
  održavanja: naftovoda i unutrašnjih gasnih instalacija; u objektima za transport
  i distribuciju prirodnog gasa; u objektima za proizvodnju, prenos i distribuciju
  električne energije; vrši inspekcijski nadzor preko elektroenergetskog inspektora
  i inspektora opreme pod pritiskom; vrši i finansira osnovna geološka istraživanja;
  obrazuje komisiju i organizuje polaganje stručnog ispita za obavljanje poslova
  u oblasti geoloških istraživanja i rudarstva; rešenjem izdaje odobrenje za:
  primenjena geološka istraživanja; eksploataciju rezervi mineralnih sirovina
  i geotermalnih resursa; izvođenje rudarskih radova; upotrebu rudarskih objekata;
  vrši inspekcijski nadzor preko geoloških i rudarskih inspektora.
Pokrajinski sekretarijat za energetiku, građevinarstvo i saobraćaj,
  u skladu sa zakonom i Statutom, obavlja poslove pokrajinske uprave u oblasti
  izgradnje objekata, a koji se odnose na izvršavanje zakona, kao i na pripremanje
  akata za Skupštinu ili Pokrajinsku vladu. Pokrajinski sekretarijat za energetiku,
  građevinarstvo i saobraćaj pruža stručnu pomoć i obezbeđuje sredstva za finansiranje,
  odnosno sufinansiranje lokalnim samoupravama za izradu tehničke dokumentacije
  za objekte infrastrukture, projekata strukovnih i nevladinih organizacija iz
  oblasti arhitekture i građevinarstva; učestvuje u obavljanju stručne kontrole
  tehničke dokumentacije objekata za koje izdaje dozvolu za izgradnju u skladu
  sa zakonom; prati razvoj komunalne infrastrukture i komunalne delatnosti na
  teritoriji AP Vojvodine; učestvuje u radu komisija i radnih tela koje obrazuje
  ministar nadležan za poslove građevinarstva.
Pokrajinski sekretarijat za energetiku, građevinarstvo i saobraćaj,
  u oblasti izgradnje objekata i stanovanja, u skladu sa zakonom, obavlja poslove
  državne uprave koji su zakonom povereni organima AP Vojvodine.
Pokrajinski sekretarijat za energetiku, građevinarstvo i saobraćaj,
  u skladu sa zakonom i Statutom, obavlja poslove pokrajinske uprave u oblasti
  drumskog, rečnog i železničkog saobraćaja, razvoja logistike i intermodalnog
  transporta, državnih puteva II reda na teritoriji AP Vojvodine, bezbednosti
  saobraćaja na putevima, a koji se odnose na pripremanje akata za Skupštinu
  ili Pokrajinsku vladu, kojima se: uređuju pitanja od pokrajinskog značaja u
  drumskom, rečnom i železničkom saobraćaju, u razvoju logistike i intermodalnog
  transporta, bezbednosti saobraćaja na putevima; uređuje i obezbeđuje način
  upravljanja, zaštite, održavanja državnih puteva II reda na teritoriji AP Vojvodine
  u skladu sa zakonom; uređuje i obezbeđuje unutrašnja plovidba na državnim vodnim
  putevima na teritoriji AP Vojvodine.
Pokrajinski sekretarijat za energetiku, građevinarstvo i saobraćaj,
  u oblasti državnih puteva, drumskog, rečnog i železničkog saobraćaja, u skladu
  sa zakonom, obavlja poslove državne uprave koji su zakonom povereni organima
  AP Vojvodine.
Pokrajinski sekretarijat za energetiku, građevinarstvo i saobraćaj
  obavlja i druge poslove kada mu je to zakonom, pokrajinskom skupštinskom odlukom
  ili drugim propisom povereno.
Pokrajinski sekretarijat za sport i omladinu
Član 42
Pokrajinski sekretarijat za sport i omladinu, u skladu sa zakonom i Statutom, obavlja poslove pokrajinske uprave u oblasti sporta i omladine, koji se odnose na pripremanje akata za Skupštinu ili Pokrajinsku vladu, a kojima se uređuju pitanja od pokrajinskog značaja u sportu, fizičkoj kulturi i u oblastima u vezi sa interesom mladih. U oblasti sporta: obezbeđuje ostvarivanje potreba i interesa građana u oblasti sporta, utvrđenih zakonom; utvrđuje sportske objekte i programe međunarodnih sportskih takmičenja značajnih za AP Vojvodinu, osniva organizacije za obavljanje sportskih delatnosti od interesa za AP Vojvodinu i vrši osnivačka prava nad njima; bliže uređuje uslove za obavljanje sportskih delatnosti organizacija u oblasti sporta i korišćenje javnih sportskih terena; utvrđuje putem kojih se pokrajinskih sportskih saveza zadovoljavaju potrebe i interesi građana na teritoriji AP Vojvodine, kada je u jednoj sportskoj grani registrovano više pokrajinskih granskih sportskih saveza i utvrđuje koje sportske grane su posebno značajne za AP Vojvodinu; vodi evidencije u oblasti sporta; utvrđuje ispunjenost uslova za organizovanje sportskih priredbi i obezbeđuje uslove za rad, odnosno obavljanje delatnosti Pokrajinskog zavoda za sport i medicinu sporta i drugih organizacija u oblasti sporta.
Pokrajinski sekretarijat za sport i omladinu obavlja izvršne, stručne i razvojne poslove pokrajinske uprave i vrši inspekcijski nadzor nad sprovođenjem propisa iz oblasti sporta. U oblastima iz svog delokruga, prati, nadzire i pomaže rad ustanova i javnih službi čiji je osnivač AP Vojvodina.
Pokrajinski sekretarijat za sport i omladinu prati i podržava rad udruženja mladih i za mlade, saveza, kao i lokalnih kancelarija za mlade; osniva Savet za mlade APV i koordinira njegov rad, u skladu sa zakonom; priprema programe i predlaže mere za unapređivanje položaja mladih u skladu sa akcionim planom politike za mlade; podržava projekte iz oblasti koje su značajne za mlade; predlaže ustanovljavanje nagrada iz oblasti sporta i omladine, nagrađuje sportiste za ostvarene sportske rezultate, dodeljuje stipendije perspektivnim sportistima, te nagrađuje darovitu i uspešnu decu i omladinu u AP Vojvodini i kontinuirano podržava njihov razvoj.
Pokrajinski sekretarijat za sport i omladinu u oblasti sporta, u skladu sa zakonom, obavlja poverene poslove državne uprave, koji su zakonom povereni organima AP Vojvodine.
Pokrajinski sekretarijat za sport i omladinu obavlja druge poslove kada mu je to zakonom, pokrajinskom skupštinskom odlukom ili drugim propisom povereno.
Pokrajinski sekretarijat za privredu i
turizam
Član 43
Pokrajinski sekretarijat za privredu i turizam, u skladu sa
  zakonom i Statutom, obavlja poslove pokrajinske uprave u oblasti privrednog
  razvoja, turizma, ugostiteljstva, banja i lečilišta, industrije i zanatstva,
  elektronskih komunikacija, sajmova i drugih privrednih manifestacija, a koji
  se odnose na pripremanje akata za Skupštinu ili Pokrajinsku vladu kojima se:
  uređuje i obezbeđuje ravnomerni regionalni razvoj u oblasti privrede; uređuju
  pitanja od pokrajinskog značaja u oblasti turizma; uređuje planiranje i razvoj
  turizma; utvrđuje i donosi strategija razvoja turizma; predlaže proglašenje
  turističkog prostora na teritoriji AP Vojvodine, predlaže član komisije za
  kategorizaciju turističkih mesta; predlaže osnivanje organizacija za unapređivanje
  i razvoj turizma i vrše osnivačka prava nad njima; uređuje korišćenje mineralnih
  i termalnih voda, balneoloških i klimatskih resursa; uređuju pitanja od pokrajinskog
  značaja u oblasti industrije; utvrđuju plan i program ravnomernog privrednog
  razvoja; utvrđuju stari zanati svojstveni području AP Vojvodine, kao i mere
  za njihovo unapređivanje i razvoj, uređuju pitanja od pokrajinskog značaja
  u oblasti elektronskih komunikacija i uređuje planiranje i razvoj elektronskih
  komunikacija i informacionog društva na teritoriji AP Vojvodine; uređuju sajmovi
  i druge privredne manifestacije od pokrajinskog značaja; uređuje osnivanje,
  kategorizacija i način rada sajamskih centara; utvrđuje mreža sajamskih i drugih
privrednih manifestacija na teritoriji AP Vojvodine.
Pokrajinski sekretarijat za privredu i turizam, u oblasti turizma,
  zaštite autorskih i srodnih prava u proizvodnji i prometu robe i elektronskih
  komunikacija, u skladu sa zakonom predlaže jednog člana tenderske i aukcijske komisije kada je subjekt privatizacije s teritorije AP Vojvodine; učestvuje u pripremi strateških dokumenata i akcionih planova kojima se utvrđuju načela, ciljevi i prioriteti razvoja elektronskih komunikacija u Republici Srbiji; učestvuje u donošenju plana namene radiofrekvencijskih opsega i plana raspodele radio-frekvencija; učestvuje u utvrđivanju načina korišćenja preostalog opsega radio-frekvencija namenjenih zemaljskoj digitalnoj radiodifuziji, kao i pružanju širokopojasnih servisa (digitalna dividenda) i, obavlja poslove državne uprave koji su zakonom
  povereni organima AP Vojvodine.
Pokrajinski sekretarijat za privredu i turizam obavlja izvršne,
  stručne i razvojne poslove pokrajinske uprave i vrši nadzor radi sprovođenja
  propisa u oblastima iz svog delokruga; prati rad ustanova i javnih službi čiji
  je osnivač AP Vojvodina.
Pokrajinski sekretarijat za privredu i turizam, u skladu sa
  zakonom i Statutom, obavlja poslove pokrajinske uprave u oblasti rada i zapošljavanja,
  koji se odnose na pripremu akata za Skupštinu, Pokrajinsku vladu, osnivanje
  fondova i drugih pravnih lica u tim oblastima i vršenje osnivačkih prava nad
  njima; izradu predloga plana aktivne politike zapošljavanja u Pokrajini; pripremanje
  pokrajinskih akcionih planova za zapošljavanje; sprovođenje mera aktivne politike
  zapošljavanja u Pokrajini, u skladu sa zakonom, akcionim planom i strategijom
  zapošljavanja u AP Vojvodini; Pokrajinski sekretarijat za privredu i turizam
  prati primenu propisa i strateških dokumenata iz oblasti zapošljavanja, rada,
  bezbednosti i zdravlja na radu; priprema akte o osnivanju organizacija od interesa
  za AP Vojvodinu u navedenim oblastima; daje pravna mišljenja i uputstva za
  primenu zakonskih propisa i drugih akata organizacijama, ustanovama, institucijama
  i građanima; prati stanje i primenu propisa u oblasti bezbednosti i zdravlja
  na radu u pokrajinskim organima uprave; predlaže aktivnosti i mere za rešavanje
  problema u oblasti bezbednosti i zdravlja na radu; prati stanje i primenu propisa
  u vezi s radno-pravnim statusom osoba sa invaliditetom; predlaže aktivnosti
  i mere za unapređivanje radno-pravnog statusa osoba sa invaliditetom; podstiče
  zapošljavanje osoba sa invaliditetom i drugih teže zapošljivih kategorija građana;
  prati realizaciju antidiskriminacione politike u oblasti rada i zapošljavanja;
  prati subvencioniranje privrednih subjekata u Pokrajini i transfera nižim organima
  vlasti u oblasti zapošljavanja; priprema prezentacije u zemlji i inostranstvu
  za predstavljanje potencijala Pokrajine u oblasti rada i zapošljavanja; prati
  stanje i kretanja na tržištu rada u AP Vojvodini; prati primenu ratifikovanih
  konvencija i preporuka Međunarodne organizacije rada i sačinjava izveštaje
  o njihovoj primeni; sarađuje s međunarodnim, regionalnim i domaćim organima,
  organizacijama i udruženjima u oblasti zapošljavanja, rada, bezbednosti i zdravlja
  na radu; koordinira rad i pruža podršku u radu Pokrajinskog socijalno-ekonomskog
  saveta, Pokrajinskog saveta za zapošljavanje, Pokrajinskog saveta za bezbednost
  i zaštitu na radu i drugih radnih tela iz oblasti rada i zapošljavanja; predlaže
  direktora Pokrajinske službe za zapošljavanje; podstiče razvoj tripartitnog
  socijalnog dijaloga u Pokrajini, prati institucionalni socijalni dijalog i
  važeći zakonski okvir; prati delovanje socijalnog partnerstva u uslovima krize
  (neuspele privatizacije, štrajkovi, najugroženije privredne grane); s pokrajinskim
  socijalno-ekonomskim savetom i drugim zainteresovanom subjektima, pokreće inicijative
  za izmene radnog zakonodavstva i socijalne politike; inicira aktivnosti za
  harmonizaciju radnog i socijalnog zakonodavstva s normativno-institucionalnim
  okvirom i praksom socijalnog dijaloga; preduzima aktivnosti na podizanju kapaciteta
  socijalnih partnera (sindikata i poslodavaca) za ravnopravno učešće u socijalnom
  dijalogu; prati uticaj makroekonomskih elemenata (privredna kretanja, tržište
  rada, politika zapošljavanja) na funkcionisanje socijalnog dijaloga u Pokrajini;
  afirmiše prednosti razvijenog socijalnog dijaloga konstantnim informisanjem
  javnosti o akterima, sadržajima i instrumentima socijalnog dijaloga; sarađuje
  sa sindikalnim organizacijama, organizacijama poslodavaca i udruženjima; učestvuje
  u rešavanju pitanja od značaja za ostvarivanje ekonomskih sloboda i prava zaposlenih,
  materijalnog i socijalnog položaja poslodavaca i zaposlenih; afirmiše razvoj
  kulture pregovaranja i podsticanja mirnog rešavanja kolektivnih radnih sporova;
  prati socijalni dijalog na lokalnom nivou i rad mreže saveta za zapošljavanje
  u Pokrajini; prati umrežavanja učesnika socijalnog dijaloga u Pokrajini; prati
  zaključivanja kolektivnih ugovora u Pokrajini; prati odnos javnosti i medija
  prema socijalnom dijalogu.
Pokrajinski sekretarijat za privredu i turizam obavlja i druge
  poslove kada mu je to zakonom, pokrajinskom skupštinskom odlukom ili drugim
  propisom povereno.
4. POSLOVI ZAJEDNIČKI ZA SVE POKRAJINSKE SEKRETARIJATE
Regionalna i međuopštinska saradnja
Član 44
Pokrajinski sekretarijati u okviru svog delokruga, u skladu sa Statutom i zakonom, ostvaruju regionalnu i međuopštinsku saradnju i staraju se o njenom unapređivanju.
Međuregionalna saradnja
Član 45
Pokrajinski sekretarijati u okviru svog delokruga, u skladu sa Statutom i zakonom, ostvaruju međuregionalnu saradnju s teritorijalnim zajednicama i drugim oblicima autonomije drugih država, u okviru spoljne politike Republike Srbije, staraju se o njenom unapređivanju i obavljaju poslove pokrajinske uprave koji se odnose na pripremu, zaključivanje i primenu sporazuma.
Pokrajinski sekretarijati stvaraju uslove za pristup i realizaciju projekata koji se finansiraju iz sredstava pretpristupnih fondova EU, donacija i drugih oblika pomoći iz nadležnosti sekretarijata.
5. ODNOS POKRAJINSKE UPRAVE S DRUGIM ORGANIMA I GRAĐANIMA
Odnos prema Skupštini i Pokrajinskoj vladi
Član 46
Pokrajinski organi uprave obavezni su da Skupštini daju obaveštenja, objašnjenja i podatke iz svog delokruga.
Pokrajinski organi uprave vrše poslove u skladu sa smernicama za rad koje donosi Pokrajinska vlada.
Pokrajinska vlada usmerava i usklađuje rad organa pokrajinske uprave.
Međusobni odnosi pokrajinskih organa uprave
Član 47
Pokrajinski organi uprave međusobno sarađuju u obavljanju poslova od zajedničkog interesa, pružaju podatke i obaveštenja neophodna za rad, dostavljaju spise i ostvaruju druge oblike zajedničkog rada i saradnje.
Radi izvršavanja složenih poslova koji zahtevaju zajednički rad zaposlenih iz više pokrajinskih organa uprave, mogu se obrazovati komisije i radne grupe, čiji sastav i poslove utvrđuju rukovodioci sporazumno.
Rukovodioci pokrajinskih organa uprave, kada su ovlašćeni da sporazumno donose propise, a ne postignu sporazum, o tome obaveštavaju Pokrajinsku vladu.
Odnosi pokrajinskog organa uprave i organa lokalne samouprave
Član 48
Pokrajinski organi uprave i organi lokalne samouprave međusobno sarađuju i obaveštavaju se o pitanjima od zajedničkog interesa.
Pokrajinski organi uprave pružaju stručnu pomoć organima lokalne samouprave u izvršavanju zakona.
Odnosi prema građanima i pravnim licima
Član 49
Pokrajinski organi uprave dužni su da, u okviru svojih prava i dužnosti, fizičkim i pravnim licima omoguće nesmetano ostvarivanje njihovih prava i obaveza, daju im potrebne podatke i obaveštenja, sarađuju s njima i čuvaju ugled pokrajinske uprave.
Član 50
Pokrajinski organi uprave dužni su da razmatraju predstavke, peticije i predloge koje im fizička i pravna lica podnose, da postupaju po njima i o tome ih obaveštavaju.
Fizička i pravna lica mogu se obratiti pokrajinskom organu uprave radi davanja mišljenja o primeni odredaba pokrajinskih skupštinskih odluka i drugih opštih akata. Mišljenja pokrajinskih organa uprave nisu obavezujuća.
Odnos pokrajinske uprave i Pokrajinskog zaštitnika građana - ombudsmana
Član 51
Pokrajinski organi uprave dužni su da Pokrajinskom zaštitniku građana - ombudsmanu omoguće nesmetan pristup podacima od interesa za ostvarivanje prava građana.
Pokrajinski organi uprave dužni su da razmotre ukazivanja, predloge i preporuke Pokrajinskog zaštitnika građana - ombudsmana koji postupa u interesu građana.
Radi omogućavanja nesmetanog rada Pokrajinskog zaštitnika građana - ombudsmana, pokrajinski organi uprave dužni su da preduzimaju sve potrebne mere i aktivnosti.
6. PRELAZNE I ZAVRŠNE ODREDBE
Član 52
Pokrajinski organi uprave dužni su da svoja akta o unutrašnjoj organizaciji i sistematizaciji radnih mesta usklade sa odredbama ove odluke do 31.12.2014. godine.
Član 53
Stupanjem na snagu ove odluke prestaje da važi Pokrajinska skupštinska odluka o pokrajinskoj upravi ("Službeni list APV", broj: 40/12 - prečišćen tekst).
Član 54
Ova odluka stupa na snagu osmog dana od dana objavljivanja u "Službenom listu Autonomne pokrajine Vojvodine".
Samostalni članovi Pokrajinske skupštinske odluke o izmenama
  i dopunama
Pokrajinske skupštinske odluke o Pokrajinskoj upravi
("Sl. list AP Vojvodine", br. 37/2016)
PRELAZNE I ZAVRŠNE ODREDBE
Član 11
Danom stupanja na snagu ove odluke, nastavljaju rad u skladu
  sa delokrugom utvrđenim Odlukom:
1. Pokrajinski sekretarijat za poljoprivredu, vodoprivredu
  i šumarstvo;
2. Pokrajinski sekretarijat za finansije;
3. Pokrajinski sekretarijat za sport i omladinu.
Član 12
Stupanjem na snagu ove odluke, počinje s radom Pokrajinski
  sekretarijat za socijalnu politiku, demografiju i ravnopravnost polova, u skladu
  sa delokrugom utvrđenim ovom odlukom.
Član 13
Pokrajinski sekretarijat za kulturu i javno informisanje nastavlja
  rad danom stupanja na snagu ove odluke, u skladu sa delokrugom utvrđenim ovom
  odlukom, kao Pokrajinski sekretarijat za kulturu, javno informisanje i odnose
  s verskim zajednicama.
Član 14
Pokrajinski sekretarijat za zdravstvo, socijalnu politiku i
  demografiju nastavlja rad danom stupanja na snagu ove odluke, u skladu sa delokrugom
  utvrđenim ovom odlukom, kao Pokrajinski sekretarijat za zdravstvo.
Član 15
Pokrajinski sekretarijat za međuregionalnu saradnju i lokalnu
  samoupravu nastavlja rad danom stupanja na snagu ove odluke, u skladu sa delokrugom
  utvrđenim ovom odlukom, kao Pokrajinski sekretarijat za regionalni razvoj,
  međuregionalnu saradnju i lokalnu samoupravu.
Član 16
Pokrajinski sekretarijat za urbanizam, graditeljstvo i zaštitu
  životne sredine nastavlja rad danom stupanja na snagu ove odluke, u skladu
  sa delokrugom utvrđenim ovom odlukom, kao Pokrajinski sekretarijat za urbanizam
  i zaštitu životne sredine.
Član 17
Pokrajinski sekretarijat za nauku i tehnološki razvoj nastavlja
  rad danom stupanja na snagu ove odluke, u skladu sa delokrugom utvrđenim ovom
  odlukom, kao Pokrajinski sekretarijat za visoko obrazovanje i naučnoistraživačku
  delatnost.
Član 18
Pokrajinski sekretarijat za energetiku i mineralne sirovine
  nastavlja rad danom stupanja na snagu ove odluke, u skladu sa delokrugom utvrđenim
  ovom odlukom, kao Pokrajinski sekretarijat za energetiku, građevinarstvo i
  saobraćaj.
Član 19
Pokrajinski sekretarijat za privredu, zapošljavanje i ravnopravnost
  polova nastavlja rad danom stupanja na snagu ove odluke, u skladu sa delokrugom
  utvrđenim ovom odlukom, kao Pokrajinski sekretarijat za privredu i turizam.
Član 20
Pokrajinski sekretarijat za kulturu, javno informisanje i odnose
  s verskim zajednicama preuzima od Pokrajinskog sekretarijata za obrazovanje,
  propise, upravu i nacionalne manjine - nacionalne zajednice zaposlene, kao
  i prava, obaveze, predmete, opremu, sredstva za rad i arhivu koji su potrebni
  za vršenje poslova iz preuzetog dela delokruga pokrajinskog sekretarijata.
Član 21
Pokrajinski sekretarijat za socijalnu politiku, demografiju
  i ravnopravnost polova preuzima od Pokrajinskog sekretarijata za zdravstvo,
  socijalnu politiku i demografiju odnosno Pokrajinskog sekretarijata za privredu,
  zapošljavanje i ravnopravnost polova zaposlene, kao i prava, obaveze, predmete,
  opremu, sredstva za rad i arhivu koji su potrebni za vršenje poslova iz preuzetog
  dela delokruga pokrajinskih sekretarijata.
Član 22
Pokrajinski sekretarijat za regionalni razvoj, međuregionalnu
  saradnju i lokalnu samoupravu preuzima od Pokrajinskog sekretarijata za privredu,
  zapošljavanje i ravnopravnost polova zaposlene, kao i prava, obaveze, predmete,
  opremu, sredstva za rad i arhivu koji su potrebni za vršenje poslova iz preuzetog
  dela delokruga pokrajinskog sekretarijata.
Član 23
Pokrajinski sekretarijat za energetiku, građevinarstvo i saobraćaj
  preuzima od Pokrajinskog sekretarijata za urbanizam, graditeljstvo i zaštitu
  životne sredine odnosno Pokrajinskog sekretarijata za privredu, zapošljavanje
  i ravnopravnost polova zaposlene, kao i prava, obaveze, predmete, opremu, sredstva
  za rad i arhivu koji su potrebni za vršenje poslova iz preuzetog dela delokruga
  pokrajinskog sekretarijata.
Član 24
Pokrajinska vlada će akta za sprovođenje ove odluke doneti
  u roku od 60 dana od dana stupanja na snagu ove odluke.
Pokrajinski sekretarijati iz člana 1. ove odluke doneće pravilnike
  o unutrašnjoj organizaciji i sistematizaciji radnih mesta u skladu sa odredbama
  ove odluke u roku od 90 dana od dana stupanja na snagu ove odluke.
Član 25
Ova odluka stupa na snagu danom objavljivanja u "Službenom
  listu Autonomne pokrajine Vojvodine".
Samostalni članovi Pokrajinske skupštinske odluke o izmenama i dopunama
Pokrajinske skupštinske odluke o Pokrajinskoj upravi
("Sl. list AP Vojvodine", br. 29/2017)
Član 6
Pokrajinski sekretarijat za finansije i Pokrajinski sekretarijat za regionalni razvoj, međuregionalnu saradnju i lokalnu samoupravu dužni su da svoja akta o unutrašnjoj organizaciji i sistematizaciji radnih mesta usklade sa odredbama ove odluke u roku od 30 dana od dana stupanja na snagu ove odluke.
Član 7
Ova odluka stupa na snagu osmog dana od dana objavljivanja u "Službenom listu Autonomne pokrajine Vojvodine", a primenjuje se od 1. jula 2017. godine.
Samostalni članovi Pokrajinske skupštinske odluke o izmeni i dopunama
Pokrajinske skupštinske odluke o Pokrajinskoj upravi
("Sl. list AP Vojvodine", br. 24/2019)
Član 3
Pokrajinski sekretarijat za finansije i Pokrajinski sekretarijat za visoko obrazovanje i naučnoistraživačku delatnost uskladiće svoja akta o unutrašnjoj organizaciji i sistematizaciji radnih mesta sa odredbama ove odluke u roku od 30 dana od dana njenog stupanja na snagu.
Član 4
Ova odluka stupa na snagu osmog dana od dana objavljivanja u "Službenom listu Autonomne pokrajine Vojvodine".
Samostalni članovi Pokrajinske skupštinske odluke o izmenama
Pokrajinske skupštinske odluke o Pokrajinskoj upravi
("Sl. list AP Vojvodine", br. 66/2020)
PRELAZNE I ZAVRŠNE ODREDBE
Član 4
Pokrajinski sekretarijat za socijalnu politiku, demografiju i ravnopravnost polova, Pokrajinski sekretarijat za regionalni razvoj, međuregionalnu saradnju i lokalnu samoupravu i Pokrajinski sekretarijat za privredu i turizam uskladiće svoja akta o unutrašnjoj organizaciji i sistematizaciji radnih mesta sa odredbama ove odluke u roku od 30 dana od dana njenog stupanja na snagu.
Član 5
Ova odluka stupa na snagu osmog dana od dana objavljivanja u "Službenom listu Autonomne pokrajine Vojvodine".
Samostalni član Pokrajinske skupštinske odluke o izmeni
Pokrajinske skupštinske odluke o Pokrajinskoj upravi
("Sl. list AP Vojvodine", br. 22/2025)
Član 2
Ova odluka stupa na snagu danom objavljivanja u "Službenom listu Autonomne pokrajine Vojvodine".