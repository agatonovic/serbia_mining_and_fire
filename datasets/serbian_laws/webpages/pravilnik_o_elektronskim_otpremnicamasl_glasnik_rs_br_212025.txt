Title: PRAVILNIKO ELEKTRONSKIM OTPREMNICAMA
URL: https://www.paragraf.rs/propisi/pravilnik-o-elektronskim-otpremnicama.html
Extracted: 2025-07-06T23:09:38.286191
================================================================================

Sve informacije o propisu nađite
OVDE
.
Primenjuje se od datuma: 01.01.2026. godine
Tweet
Prijavite se na
mailing listu
!
PRAVILNIK
O ELEKTRONSKIM OTPREMNICAMA
("Sl. glasnik RS", br. 21/2025)
I UVODNA ODREDBA
Član 1
Ovim pravilnikom bliže se uređuju određena pitanja, odnosno rešenja iz Zakona o elektronskim otpremnicama ("Službeni glasnik RS", broj 94/24 - u daljem tekstu: Zakon), a naročito:
1) način prijave na sistem elektronskih otpremnica (u daljem tekstu: sistem), pristupanje i korišćenje sistema;
2) korišćenje podataka iz sistema;
3) sadržina liste korisnika sistema, uslovi za brisanje sa liste korisnika, kao i način i postupak brisanja sa liste korisnika sistema;
4) uslovi, način i postupak korišćenja posebnih funkcionalnosti sistema elektronskih otpremnica iz člana 5. Zakona, minimalni sadržaj elektronske otpremnice u papirnom obliku i postupanje sa elektronskom otpremnicom u papirnom obliku;
5) forma i način unosa podataka u sistem, minimalni sadržaj elektronske otpremnice neophodan za njeno procesuiranje kroz sistem, slučajevi u kojima pojedini elementi elektronske otpremnice mogu biti izostavljeni, slovne oznake akciznih proizvoda, slučajevi u kojima je predviđena obaveza iskazivanja dodatnih elemenata na osnovu drugih propisa kojima se uređuje slanje određenih vrsta otpremnica, kao i forma i način dostave prateće dokumentacije kroz sistem;
6) način i postupak slanja, storniranja, prijema i predstavljanja elektronskih otpremnica u okviru postupaka inspekcijskog nadzora;
7) način i postupak prihvatanja i odbijanja elektronskih otpremnica, slanja elektronske prijemnice, usaglašavanja preko sistema i način postupanja sa odbijenim elektronskim otpremnicama u sistemu;
8) način postupanja Centralnog informacionog posrednika u obavljanju poslova iz člana 9. stav 1. Zakona;
9) uslovi i način čuvanja elektronskih otpremnica, potpisanih odštampanih spoljnih prikaza elektronske otpremnice, elektronskih otpremnica u papirnom obliku i elektronskih prijemnica, način obezbeđivanja verodostojnosti i integriteta sadržine odštampanog spoljnog prikaza elektronskih otpremnica i elektronskih prijemnica, kao i način predstavljanja elektronskih otpremnica na osnovu zahteva nadležnog organa.
II NAČIN PRIJAVE I PRISTUPANJE SISTEMU
Član 2
Pravno lice, preduzetnik i drugo fizičko lice koje ima obavezu, odnosno koje se opredelilo da koristi sistem u skladu sa Zakonom registruje se za pristup sistemu elektronskih otpremnica (u daljem tekstu: subjekt registracije).
Registrovanje za pristup sistemu (u daljem tekstu: registrovanje) vrši se preko odgovarajućeg veb interfejsa (u daljem tekstu: interfejs za registrovanje), koji je sastavni deo sistema.
Registrovanje je moguće izvršiti:
1) preko sistema elektronskih faktura, što je omogućeno subjektu registracije koji je korisnik sistema elektronskih faktura;
2) direktnim registrovanjem.
Registrovanje je moguće samo za subjekte registracije koji poseduju poreski identifikacioni broj (u daljem tekstu: PIB) u skladu sa zakonom.
Registrovanje vrši zakonski zastupnik subjekta registracije, odnosno subjekt registracije lično u slučaju kada je subjekt registracije preduzetnik i drugo fizičko lice.
Član 3
Identitet fizičkog lica koje koristi interfejs za registrovanje utvrđuje se putem Portala za elektronsku identifikaciju uz primenu šeme elektronske identifikacije visokog nivoa pouzdanosti.
Provera PIB-a vrši se na osnovu podataka iz Jedinstvenog registra poreskih obveznika, a provera statusa zakonskog zastupnika subjekta registracije na osnovu podataka iz odgovarajućeg registra koji sadrži podatke o zakonskim zastupnicima određenog tipa subjekta registracije.
Član 4
Ako se registracija na sistem vrši direktnim registrovanjem iz člana 2. stav 3. tačka 2) ovog pravilnika, u interfejs za registrovanje unose se osnovni identifikacioni podaci o subjektu registracije, i to:
1) tip subjekta registracije;
2) identifikacioni broj subjekta registracije.
Unos podatka o tipu subjekta registracije iz stava 1. tačka 1) ovog člana vrši se odabirom jednog od ponuđenih tipova iz padajuće liste tipova subjekata registracije, i to:
1) privredno društvo;
2) preduzetnik;
3) udruženje;
4) stečajna masa;
5) fondacija/zadužbina;
6) sportsko udruženje;
7) komora;
8) korisnik javnih sredstava;
9) drugo.
Identifikacioni broj subjekta registracije iz stava 1. tačka 2) ovog člana je broj koji odgovara određenom tipu subjekta registracije, i to:
1) matični broj privrednog subjekta upisan u Registar privrednih subjekata Agencije za privredne registre za odabrano privredno društvo, preduzetnika, udruženje, stečajnu masu, fondaciju/zadužbinu, sportsko udruženje ili komoru;
2) PIB za odabran tip subjekta registracije "drugo";
3) jedinstveni broj korisnika javnih sredstava (u daljem tekstu: JBKJS) za odabranog korisnika javnih sredstava, osim korisnika javnih sredstava koji pripada tipu osam korisnika javnih sredstava u skladu sa propisima kojima se uređuje budžetski sistem.
Član 5
Lice koje postane subjekt javnog sektora, odnosno subjekt privatnog sektora registruje se po automatizmu, ukoliko se pre automatske registracije nije registrovalo u sistem.
Član 6
Subjekt registracije postaje korisnik sistema danom registracije.
Član 7
Korisnik sistema koji se smatra subjektom javnog sektora ili subjektom privatnog sektora, kao i korisnik sistema na koga se shodno primenjuju odredbe Zakona koje se primenjuju na subjekte privatnog sektora može:
1) kreirati podatke za autentikaciju pristupa i korišćenja putem aplikativnog interfejsa;
2) odrediti ovlašćena lica za pristup i korišćenje putem korisničkog interfejsa.
Za korisnika sistema iz stava 1. ovog člana omogućena su dva tehnička rešenja za pristupanje i korišćenje sistema, i to:
1) putem korisničkog interfejsa, kada ovlašćeno lice putem internet pretraživača može da vrši slanje i prijem elektronskih otpremnica i elektronskih prijemnica u ime korisnika sistema u okviru svojih ovlašćenja;
2) putem aplikativnog interfejsa (eng. API - Application Programming Interface) koji omogućava povezivanje sa softverskim sistemom korisnika sistema i vršenje radnji navedenih u tački 1) ovog stava.
Za korisnika sistema koji se smatra prevoznikom u smislu Zakona, omogućeno je korišćenje sistema putem mobilne aplikacije za transportna preduzeća (u daljem tekstu: MATP), kojoj se, nakon registrovanja u skladu sa članom 2. ovog pravilnika, može pristupiti putem Portala za elektronsku identifikaciju uz primenu šeme elektronske identifikacije niskog nivoa pouzdanosti, odnosno uz primenu šeme elektronske identifikacije visokog nivoa pouzdanosti.
Član 8
Korisnik sistema iz člana 7. stav 1. ovog pravilnika ima mogućnost da pristupi listi i sadržaju elektronskih otpremnica i elektronskih prijemnica koje šalje, odnosno koje je primio.
Korisnik sistema iz člana 7. stav 3. ovog pravilnika ima mogućnost da, korišćenjem MATP-a, pristupi listi i sadržaju poslatih elektronskih otpremnica u kojima je označen kao prevoznik.
III SADRŽINA LISTE KORISNIKA SISTEMA, USLOVI ZA BRISANJE SA LISTE KORISNIKA, NAČIN I POSTUPAK BRISANJA SA LISTE KORISNIKA SISTEMA
Član 9
Lista korisnika sistema sadrži podatke o:
1) PIB-u korisnika sistema;
2) JBKJS-u korisnika javnih sredstava, osim korisnika javnih sredstava koji pripada tipu osam korisnika javnih sredstava u skladu sa propisima kojima se uređuje budžetski sistem;
3) datumu registracije;
4) datumu brisanja sa liste korisnika sistema, ukoliko je korisnik sistema izbrisan sa te liste.
Član 10
Korisnik sistema može biti izbrisan sa liste korisnika sistema ako su ispunjeni uslovi za brisanje sa te liste.
Smatra se da su uslovi iz stava 1. ovog člana ispunjeni ako je za određenog korisnika sistema prestala obaveza korišćenja sistema u skladu sa Zakonom (npr. brisanje iz registra privrednih subjekata, istek roka iz člana 4. stav 5. Zakona u kojem dobrovoljni korisnik sistema ima obavezu da koristi sistem i dr.).
Član 11
Ako su ispunjeni uslovi za brisanje sa liste korisnika sistema, na zahtev korisnika sistema Centralni informacioni posrednik briše korisnika sistema sa te liste.
Zahtev iz stava 1. ovog člana dostavlja se elektronskim putem i sadrži podatke o nazivu i PIB-u korisnika sistema na koga se zahtev odnosi, kao i o osnovu za brisanje sa liste korisnika sistema.
Uz zahtev iz stava 1. ovog člana mogu se priložiti i elektronska ili druga dokumenta kojima se dokazuje postojanje osnova za brisanje sa liste korisnika sistema.
Izuzetno od stava 1. ovog člana, Centralni informacioni posrednik može po službenoj dužnosti izbrisati korisnika sistema sa liste korisnika sistema ako u toku svog postupanja dođe do saznanja da je korisnik sistema prestao da postoji.
IV KORIŠĆENJE SISTEMA, FORMA I NAČIN UNOSA PODATAKA U SISTEM, MINIMALNI SADRŽAJ ELEKTRONSKE OTPREMNICE NEOPHODAN ZA NJENO PROCESUIRANJE KROZ SISTEM
Član 12
Preko sistema evidentira se elektronska otpremnica koja najmanje sadrži:
1) oznaku da li je elektronska otpremnica interna ili eksterna;
2) broj elektronske otpremnice;
3) datum izdavanja elektronske otpremnice;
4) datum i vreme početka kretanja dobara;
5) planirani datum i vreme završetka otpreme;
6) podatke o pošiljaocu elektronske otpremnice (naziv, adresu, PIB i matični broj, kao i JBKJS korisnika javnih sredstava, osim korisnika javnih sredstava koji pripada tipu osam korisnika javnih sredstava u skladu sa propisima kojima se uređuje budžetski sistem);
7) podatke o primaocu elektronske otpremnice (naziv, adresu, PIB i matični broj, kao i JBKJS korisnika javnih sredstava, osim korisnika javnih sredstava koji pripada tipu osam korisnika javnih sredstava u skladu sa propisima kojima se uređuje budžetski sistem);
8) podatke o dobru koje se otprema, i to:
(1) redni broj,
(2) šifra artikla,
(3) naziv,
(4) količina,
(5) jedinica mere;
9) adresu otpreme dobara;
10) adresu odredišta;
11) način otpreme i podatke o prevoznom sredstvu ili licu koje učestvuje u kretanju dobara;
12) jedinstveni identifikacioni broj.
Podatak iz stava 1. tačka 12) ovog člana sistem automatski dodeljuje elektronskoj otpremnici prilikom njenog sačinjavanja.
Elektronska otpremnica koju po nalogu drugog korisnika sistema, u svoje ime i za račun nalogodavca šalje operater prevoza sadrži oznaku: dobra treće strane, kao i jedinstveni identifikacioni broj elektronske otpremnice nalogodavca.
Član 13
Podatak iz člana 12. stav 1. tačka 11) ovog pravilnika unosi se izborom jedne od navedenih opcija:
1) sopstveni prevoz, u slučaju da prevoz dobara navedenih u elektronskoj otpremnici obavlja pošiljalac elektronske otpremnice;
2) prevoznik, u slučaju da prevoz dobara navedenih u elektronskoj otpremnici obavlja prevoznik, odnosno operater prevoza;
3) prevoz primaoca, u slučaju da prevoz dobara navedenih u elektronskoj otpremnici obavlja primalac elektronske otpremnice;
4) lično preuzimanje, u slučaju da otpremanje dobara navedenih u elektronskoj otpremnici obavlja primalac elektronske otpremnice ne koristeći prevozno sredstvo;
5) lična dostava, u slučaju da otpremanje dobara navedenih u elektronskoj otpremnici obavlja pošiljalac elektronske otpremnice ne koristeći prevozno sredstvo.
U zavisnosti od izabrane opcije, u elektronskoj otpremnici iskazuje se jedan ili više podataka koji se odnose na prevoznika, prevozno sredstvo ili identifikacione podatke lica koje učestvuje u kretanju dobara, i to:
1) ukoliko je izabrana opcija iz stava 1. tač. 1)-3) ovog člana:
(1) naziv,
(2) matični broj,
(3) PIB,
(4) adresa,
(5) registarski broj vozila;
2) Ukoliko je izabrana opcija iz stava 1. tač. 4) ili 5) ovog člana:
(1) ime i prezime,
(2) broj lične karte.
Podaci iz stava 2. tačka 1) ovog člana iskazuju se i u slučaju da se u elektronskoj otpremnici evidentira planirani, odnosno neplanirani pretovar, posebno za svaki od odnosnih pretovara.
Član 14
Elektronska otpremnica koja se šalje radi evidentiranja kretanja dobara koje se smatraju opasnim materijama, u skladu sa propisima kojima se uređuje prevoz opasnih materija, sadrži i posebnu oznaku: opasne materije.
U slučaju iz stava 1. ovog člana, elektronska otpremnica sadrži i dodatne podatke o nazivu i opisu odnosnih dobara.
Član 15
Elektronska otpremnica koja se šalje radi evidentiranja kretanja određenih dobara koja su akcizni proizvodi, sadrži naziv akcizne kategorije, koji može biti:
1) duvan;
2) kafa;
3) alkoholna pića.
U slučaju iz stava 1. ovog člana, elektronska otpremnica sadrži i podatak o masi u gramima za kafu, podatak o zapremini u litrima za alkoholna pića i podatke o tipu pakovanja i šifri robne marke za duvanske proizvode.
U slučaju iz stava 1. tačka 1) ovog člana, elektronska otpremnica sadrži i podatak o planiranom datumu i vremenu početka kretanja dobara.
Član 16
Pored podataka iz čl. 12-15. ovog pravilnika, elektronska otpremnica može da sadrži i druge podatke u skladu sa propisima kojima se uređuje dokumentovanje kretanja određenih vrsta dobara, kao i druge podatke koji su od značaja za pošiljaoca, primaoca ili druge zainteresovane strane.
Uz elektronsku otpremnicu može se priložiti dokumentacija koja je od značaja za izdavaoca, primaoca ili druge zainteresovane strane.
Detaljna objašnjenja mogućnosti unosa podataka u sistem sadržana su u tehničkom uputstvu za korišćenje sistema, koje se objavljuje na internet stranici Ministarstva finansija i koje sadrži tehnička objašnjenja za rad u sistemu (u daljem tekstu: tehničko uputstvo za korišćenje sistema).
V MINIMALNI SADRŽAJ ELEKTRONSKE OTPREMNICE U PAPIRNOM OBLIKU I POSTUPANJE SA ELEKTRONSKOM OTPREMNICOM U PAPIRNOM OBLIKU
Član 17
U slučaju iz člana 5. stav 2. Zakona, pre početka kretanja dobara pošiljalac dostavlja Centralnom informacionom posredniku podatke o:
1) serijskom broju sigurnosnih hologramskih nalepnica koje koristi radi obeležavanja;
2) PIB-u pošiljaoca;
3) PIB-u primaoca.
Centralni informacioni posrednik vrši potvrdu registracije elektronske otpremnice u papirnom obliku saopštavanjem jedinstvenog alfanumeričkog koda pošiljaocu.
Nakon što Centralni informacioni posrednik potvrdi da je izvršena registracija, pošiljalac u elektronsku otpremnicu u papirnom obliku upisuje jedinstveni alfanumerički kod iz stava 2. ovog člana i jedan primerak zadržava, a drugi predaje prevozniku ili operateru prevoza u cilju predstavljanja i dalje predaje radi potvrde fizičkog prijema, u skladu sa Zakonom.
Detaljna objašnjenja načina kontaktiranja Centralnog informacionog posrednika u slučaju slanja elektronske otpremnice u papirnom obliku sadržana su u tehničkom uputstvu za korišćenje sistema.
Član 18
Elektronska otpremnica u papirnom obliku najmanje sadrži:
1) sigurnosnu hologramsku nalepnicu;
2) jedinstveni alfanumerički kod iz člana 17. stav 2. ovog pravilnika;
3) podatke iz čl. 13-16. ovog pravilnika.
Član 19
Primalac elektronske otpremnice u papirnom obliku potvrđuje fizički prijem u sistemu i prihvata je ili odbija, u celosti ili delimično, slanjem elektronske prijemnice.
Po ponovnom uspostavljanju veze sa sistemom, pošiljalac elektronske otpremnice vrši evidentiranje svih nedostajućih podataka iz elektronske otpremnice u papirnom obliku, prilažući u sistem digitalizovani izvorni dokument elektronske otpremnice u papirnom obliku.
Izuzetno od stava 1. ovog člana, ukoliko kod primaoca elektronske otpremnice nastupe okolnosti iz člana 5. stav 2. Zakona, potvrda fizičkog prijema i prihvatanje ili odbijanje elektronske otpremnice može se izvršiti na odštampanom spoljnom prikazu elektronske otpremnice, odnosno na samoj elektronskoj otpremnici u papirnom obliku.
U slučaju iz stava 3. ovog člana, po ponovnom uspostavljanju veze sa sistemom, primalac vrši evidentiranje fizičkog prijema i nedostajućih podataka iz elektronske prijemnice, prilažući u sistem digitalizovani izvorni dokument.
VI NAČIN I POSTUPAK SLANJA, STORNIRANJA I PRIJEMA ELEKTRONSKIH OTPREMNICA
Član 20
Pošiljalac elektronske otpremnice sačinjava, šalje, odnosno stornira elektronsku otpremnicu odgovarajućim radnjama u sistemu, u skladu sa kojima se poslatoj elektronskoj otpremnici dodeljuje status, i to:
1) poslato;
2) stornirano.
Pošiljaocu je omogućeno da izvrši radnju storniranja poslate elektronske otpremnice do trenutka kada primalac elektronske otpremnice izvrši potvrdu fizičkog prijema dobara.
Izuzetno od stava 1. ovog člana, elektronskoj otpremnici može biti automatski dodeljen jedan od tehničkih statusa:
1) nacrt;
2) u slanju;
3) neispravno.
U slučaju iz stava 3. ovog člana, elektronska otpremnica ne smatra se poslatom niti primljenom.
Član 21
Poslata elektronska otpremnica primaocu se prikazuje sa automatski dodeljenim statusom: primljeno.
U slučaju iz člana 20. stava 2. ovog pravilnika, primaocu elektronske otpremnice podatak o storniranju prikazuje se promenom statusa primljene elektronske otpremnice u status: stornirano.
Primalac elektronske otpremnice svojom radnjom u sistemu elektronskoj otpremnici dodeljuje status: fizički prijem.
Nakon što izvrši potvrdu fizičkog prijema, primaocu elektronske otpremnice omogućeno je da sačini elektronsku prijemnicu.
Član 22
Prihvatanje ili odbijanje elektronske otpremnice primalac vrši sačinjavanjem i slanjem elektronske prijemnice, u kojoj navodi broj elektronske prijemnice, pristiglu količinu i primljenu količinu svakog posebnog dobra navedenog u elektronskoj otpremnici.
Nakon slanja elektronske prijemnice, njoj se dodeljuje status: poslato.
Pošiljalac elektronske prijemnice može da stornira poslatu elektronsku prijemnicu sačinjavanjem i slanjem nove elektronske prijemnice, čime se prethodnoj elektronskoj prijemnici automatski dodeljuje status: stornirano.
Pošiljaocu elektronske prijemnice omogućeno je vršenje radnje iz stava 3. ovog člana do trenutka kada primalac izvrši radnju prihvatanja elektronske prijemnice.
Izuzetno od st. 2. i 3. ovog člana, elektronskoj prijemnici može biti automatski dodeljen jedan od tehničkih statusa:
1) nacrt;
2) u slanju;
3) neispravno.
U slučaju iz stava 5. ovog člana, elektronska prijemnica ne smatra se poslatom niti primljenom.
Član 23
Poslata elektronska prijemnica primaocu se prikazuje sa automatski dodeljenim statusom: primljeno.
U slučaju iz člana 22. stava 3. ovog pravilnika, primaocu elektronske prijemnice podatak o storniranju prikazuje se promenom statusa primljene elektronske prijemnice u status: stornirano.
Primalac elektronske prijemnice svojom radnjom u sistemu elektronskoj prijemnici dodeljuje odgovarajući status, i to:
1) prihvaćeno;
2) odbijeno.
Ukoliko je elektronskoj prijemnici dodeljen status: prihvaćeno, odnosnoj elektronskoj otpremnici automatski se dodeljuje status: usaglašeno.
Ukoliko je elektronska prijemnica i nakon isteka roka iz člana 8. stav 4. Zakona u statusu: odbijeno, odnosna elektronska otpremnica zadržava poslednji status koji joj je dodeljen u sistemu.
VII PREDSTAVLJANJE ELEKTRONSKIH OTPREMNICA U OKVIRU POSTUPAKA INSPEKCIJSKOG NADZORA I NA OSNOVU ZAHTEVA NADLEŽNOG ORGANA
Član 24
Ovlašćenom licu koje vrši inspekcijski nadzor omogućava se uvid u poslate elektronske otpremnice korišćenjem mobilne aplikacije za kontrolu (u daljem tekstu: MAK).
Centralni informacioni posrednik omogućava pristup MAK-u ovlašćenom licu iz stava 1. ovog člana na način opisan u tehničkom uputstvu za korišćenje sistema.
Član 25
U okviru postupka nadzora, odnosno na zahtev nadležnog organa, Centralni informacioni posrednik, subjekt javnog sektora, subjekt privatnog sektora, operater prevoza i prevoznik predstavljaju elektronsku otpremnicu pristupom sistemu i omogućavanjem uvida u sadržaj elektronske otpremnice, odnosno elektronske prijemnice.
Prevozniku je omogućeno da ispuni obavezu iz stava 1. ovog člana korišćenjem MATP-a.
U okviru postupka nadzora, odnosno na zahtev nadležnog organa, u slučajevima iz člana 5. stav 2. Zakona i iz člana 7. stav 3. Zakona, subjekt javnog sektora, subjekt privatnog sektora, operater prevoza i prevoznik omogućavaju uvid u odštampani spoljni prikaz elektronske otpremnice koji je potpisao prevoznik iz člana 4. stav 7. Zakona, kao i u elektronsku otpremnicu u papirnom obliku.
Član 26
Državnim organima i organizacijama, organima i organizacijama autonomne pokrajine, organima i organizacijama jedinica lokalne samouprave, javnim preduzećima, posebnim organima preko kojih se ostvaruje regulatorna funkcija i pravnim i fizičkim licima kojima su poverena javna ovlašćenja (u daljem tekstu: organ), biće dostavljeni podaci iz sistema samo ako su im ti podaci neophodni za vršenje poslova iz svoje nadležnosti, a te podatke mogu obrađivati isključivo u svrhe nesmetanog obavljanja poslova iz svoje nadležnosti i to samo u onoj meri u kojoj je to neophodno.
Pristup podacima iz sistema vrši se u skladu sa odredbama i procedurama predviđenim propisima kojima se uređuje obavljanje poslova uprave organa kojima su poverena javna ovlašćenja upotrebom informaciono-komunikacionih tehnologija.
VIII ČUVANJE ELEKTRONSKIH OTPREMNICA I ELEKTRONSKIH PRIJEMNICA, POTPISANIH ODŠTAMPANIH SPOLJNIH PRIKAZA ELEKTRONSKE OTPREMNICE I ELEKTRONSKIH OTPREMNICA U PAPIRNOM OBLIKU
Član 27
Čuvanje elektronskih otpremnica i elektronskih prijemnica u sistemu vrši se korišćenjem postupaka i tehnoloških rešenja kojima se obezbeđuje verodostojnost porekla i integritet sadržine elektronske otpremnice i elektronske prijemnice preuzete iz sistema, uz obavezno ispunjavanje uslova i standarda informacione bezbednosti, u skladu sa propisima kojima se uređuje informaciona bezbednost, nezavisno od načina preuzimanja i formata preuzete elektronske otpremnice, odnosno elektronske prijemnice.
Korisnici sistema mogu pretraživati i preuzimati elektronske otpremnice i elektronske prijemnice koje se čuvaju u sistemu, a koje su oni izdali i primili.
Član 28
Način čuvanja elektronskih otpremnica i elektronskih prijemnica omogućava njihovo stavljanje na uvid u slučaju zahteva nadležnog organa koji ima pristup podacima iz sistema u skladu sa zakonom.
Stavljanje na uvid elektronskih otpremnica i elektronskih prijemnica u slučaju zahteva nadležnog organa vrši se na način koji omogućava brz, efikasan i bezbedan prenos podataka, za jednog ili više subjekta javnog sektora, odnosno subjekta privatnog sektora, odnosno dobrovoljnog korisnika sistema i tako da podaci o njima budu predstavljeni na pregledan i sistematičan način.
Član 29
Elektronske otpremnice i elektronske prijemnice u papirnom obliku i potpisani odštampani spoljni prikaz elektronske otpremnice čuvaju se u skladu sa propisima kojima se uređuje arhivska građa.
IX NAČIN OBEZBEĐIVANJA VERODOSTOJNOSTI I INTEGRITETA SADRŽINE ODŠTAMPANOG SPOLJNOG PRIKAZA ELEKTRONSKIH OTPREMNICA I ELEKTRONSKIH PRIJEMNICA
Član 30
Smatra se da preuzimanje i štampanje elektronske otpremnice i elektronske prijemnice od strane subjekta privatnog sektora, odnosno dobrovoljnog korisnika sistema izvršeno do isteka roka za obavezno čuvanje iz člana 11. stav 2. Zakona obezbeđuje verodostojnost porekla i integritet sadržine ukoliko:
1) papirni oblik elektronske otpremnice, odnosno elektronske prijemnice sadrži sve elemente koje je sadržao i elektronski oblik, kao i oznaku da je elektronska otpremnica, odnosno elektronska prijemnica generisana u sistemu, jedinstveni identifikator i datum i vreme slanja;
2) papirni oblik elektronske otpremnice, odnosno elektronske prijemnice prikazuje sve elemente iz tačke 1) ovog člana na čitak način;
3) je preuzimanje i štampanje elektronske otpremnice, odnosno elektronske prijemnice izvršeno u skladu sa odredbama o preuzimanju i štampanju primerka elektronskog dokumenta iz propisa kojima se uređuje elektronski dokument.
X NAČIN POSTUPANJA CENTRALNOG INFORMACIONOG POSREDNIKA
Član 31
Centralni informacioni posrednik upravlja sistemom i odgovoran je za njegovo funkcionisanje.
Centralni informacioni posrednik:
1) uspostavlja odgovarajuću organizaciju poslova i radnih zadataka, uključujući kontakt centar i stara se o posebnim funkcionalnostima iz člana 5. stav 2. Zakona;
2) imenuje administratore sistema;
3) uspostavlja mehanizme za autentikaciju i autorizovani pristup sistemu, u skladu sa propisima kojima se uređuju informaciona bezbednost i elektronska identifikacija i zaštita podataka o ličnosti;
4) ažurno upravlja pravima pristupa infrastrukturi i softverskim rešenjima koje uspostavlja i koje koristi;
5) ažurira tehničko uputstvo za korišćenje sistema;
6) preduzima druge mere u cilju razvoja i ispravnog funkcionisanja sistema elektronskih otpremnica u skladu sa potrebama.
Kontakt centar sistema zakonskim zastupnicima i korisnicima sistema omogućava dobijanje podrške u vezi sa određenim funkcionalnostima sistema.
Član 32
Korisnik sistema kod kojeg je došlo do promene koja ima uticaj na korišćenje sistema od strane tog korisnika sistema obaveštava Centralnog informacionog posrednika o nastaloj promeni.
Obaveštenje iz stava 1. ovog člana dostavlja se elektronskim putem.
Centralni informacioni posrednik, u zavisnosti od nastale promene, preduzima radnje koje obezbeđuju funkcionisanje sistema.
XI ZAVRŠNA ODREDBA
Član 33
Ovaj pravilnik stupa na snagu osmog dana od dana objavljivanja u "Službenom glasniku Republike Srbije", a primenjivaće se od 1. januara 2026. godine.