Title: PRAVILNIKO REGISTRU PRUŽALACA KVALIFIKOVANIH USLUGA
      OD POVERENJA
URL: https://www.paragraf.rs/propisi/pravilnik-registar-pruzalaca-kvalifikovanih-usluga-od-poverenja.html
Extracted: 2025-07-06T23:13:26.853406
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O REGISTRU PRUŽALACA KVALIFIKOVANIH USLUGA
      OD POVERENJA
("Sl. glasnik RS", br. 31/2018)
Predmet
Član 1
Ovim pravilnikom propisuje se sadržaj i način vođenja Registra
  pružalaca kvalifikovanih usluga od poverenja, način podnošenja zahteva za upis
  u Registar, potrebna dokumentacija uz zahtev, obrazac zahteva i način provere
  ispunjenosti uslova za pružanje kvalifikovane usluge od poverenja.
Registar pružalaca kvalifikovanih usluga od poverenja (u daljem
  tekstu: Registar) vodi ministarstvo nadležno za poslove informacionog društva
  (u daljem tekstu: Ministarstvo).
Sadržaj Registra
Član 2
Registar sadrži sledeće podatke:
1) redni broj upisa u Registar;
2) poslovno ime pružaoca kvalifikovanih usluga od poverenja
  (u daljem tekstu: pružalac usluga);
3) broj rešenja o upisu u Registar;
4) datum upisa u Registar;
5) matični broj;
6) poresko-identifikacioni broj (PIB);
7) sedište (ulica i broj, mesto, poštanski broj i država);
8) adresu Internet strane pružaoca usluga;
9) broj telefona pružaoca usluga;
10) podaci o upisu pružaoca usluga u registar privrednih subjekata
  ili drugi odgovarajući registar koji se vodi u skladu sa zakonom i to:
(1) naziv registra,
(2) broj rešenja o upisu u registar,
(3) datum upisa,
(4) oblik organizovanja,
(5) šifra delatnosti,
(6) opis delatnosti;
11) podaci o odgovornom licu koje zastupa pružaoca usluga i
  obimu njegovih ovlašćenja i to:
(1) ime, prezime,
(2) naziv funkcije,
(3) obim ovlašćenja,
(4) službeni broj telefona,
(5) službena elektronska adresa;
12) podaci o službi pružaoca usluge za odnose sa strankama
  i to:
(1) naziv službe,
(2) adresa,
(3) telefon,
(4) elektronska adresa;
13) podaci o vrsti kvalifikovane usluge od poverenja;
14) podaci u upisu promena u registar i to:
(1) broj rešenja o upisu promena u Registar,
(2) datum upisa promena u Registar;
15) podaci o brisanju iz Registra i to:
(1) broj rešenja o brisanju iz Registara,
(2) datum brisanja iz Registara.
U Registar se upisuju sve promene podataka iz stava 1. ovog
  člana.
Način vođenja Registra i način objavljivanja
  podataka iz Registra
Član 3
Registar se vodi u papirnom i elektronskom obliku.
Registar u elektronskom obliku javno je dostupan na Internet
  strani Ministarstva.
Registar u elektronskom obliku potpisuje se naprednim elektronskim
  potpisom Ministarstva.
Način podnošenja zahteva za upis u Registar
Član 4
Zahtev za upis u Registar (u daljem tekstu: zahtev) podnosi
  se Ministarstvu, elektronskim putem, na Obrascu 1, koji je odštampan uz ovaj
  pravilnik i čini njegov sastavni deo i koji se objavljuje na Internet strani
  Ministarstva.
Zahtev iz stava 1. ovog člana i dokumentacija koja se prilaže
  uz zahtev dostavljaju se u formi elektronskog dokumenta u originalu ili u formi
  overenog digitalizovanog akta, u skladu sa Zakonom o elektronskom dokumentu,
  elektronskoj identifikaciji i uslugama od poverenja u elektronskom poslovanju
  (u daljem tekstu: Zakon), na elektronsku adresu Ministarstva.
Zahtev se može podneti i pisanim putem, neposredno ili poštom,
  na Obrascu 1, a dokumentacija koja se prilaže uz zahtev podnosi se u originalu
  ili se prilaže kopija overena od strane nadležnog organa.
Potrebna dokumentacija uz zahtev
Član 5
Podnosilac uz zahtev prilaže:
1) izvod ili rešenje nadležnog organa o upisu u registar iz
  člana 2. stav 1. tačka 10) ovog pravilnika, pod uslovom da se podatak o registraciji
  ne vodi u okviru službene evidencije;
2) izveštaj o ocenjivanju usaglašenosti izdat od strane tela
  za ocenjivanje usaglašenosti;
3) Opšte uslove za pružanje usluge;
4) Praktična pravila za pružanje usluga;
5) Politiku pružanja usluge;
6) Politiku informacione bezbednosti;
7) dokument o organizacionoj strukturi podnosioca zahteva;
8) potvrdu o uplaćenoj administrativnoj taksi, u skladu sa
  zakonom kojim se uređuju republičke administrativne takse.
Način provere ispunjenosti uslova za pružanje
  kvalifikovane usluge od poverenja
Član 6
Uz zahtev iz člana 4. ovog pravilnika prilažu se dokazi o činjenicama
  iskazanim u zahtevu uključujući izveštaj o ocenjivanju usaglašenosti izdatog
  od strane tela za ocenjivanje usaglašenosti, kojim je ocenjeno da podnosilac
  zahteva i kvalifikovane usluge od poverenja koje on namerava da pruža ispunjavaju
  uslove iz Zakona.
Ministarstvo rešava o upisu pružaoca usluge u Registar u roku
  od 60 dana od dana podnošenja urednog zahteva.
U postupku rešavanja Ministarstvo može zahtevati prilaganje
  dodatnih dokaza, kao i dodatnu proveru tehničkih i bezbednosnih komponenti
  i operativnog rada.
Ako pružalac usluga prestane da ispunjava propisane uslove,
  Ministarstvo donosi rešenje o njegovom brisanju iz Registra.
Promena podataka upisanih u Registar
Član 7
Zahtev za promenu podataka upisanih u Registar podnosi se,
  u roku od osam dana od dana nastanka promene, na Obrascu 2, koji je odštampan
  uz ovaj pravilnik i čini njegov sastavni deo i koji se objavljuje na Internet
  strani Ministarstva, na način iz člana 4. ovog pravilnika.
Datum upisa u Registar
Član 8
Upis pružaoca usluga u Registar, Ministarstvo vrši na dan donošenja
  rešenja o upisu u Registar.
Završne odredbe
Član 9
Danom stupanja na snagu ovog pravilnika prestaje da važi Pravilnik
  o Registru sertifikacionih tela za izdavanje kvalifikovanih elektronskih sertifikata
  u Republici Srbiji ("Službeni glasnik RS", broj 26/08).
Član 10
Ovaj pravilnik stupa na snagu osmog dana od dana objavljivanja
  u "Službenom glasniku Republike Srbije".
Obrasce 1 i 2, koji su sastavni deo ovog Pravilnika,
možete pogledati
OVDE