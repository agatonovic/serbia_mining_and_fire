Title: PRAVILNIKO SADRŽINI REGISTRA PONUĐAČA I DOKUMENTACIJI KOJA SE PODNOSI
UZ PRIJAVU ZA REGISTRACIJU PONUĐAČA
URL: https://www.paragraf.rs/propisi/pravilnik-o-sadrzini-registra-ponudjaca-i-dokumentaciji-za-registraciju.html
Extracted: 2025-07-06T23:13:52.331860
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O SADRŽINI REGISTRA PONUĐAČA I DOKUMENTACIJI KOJA SE PODNOSI
UZ PRIJAVU ZA REGISTRACIJU PONUĐAČA
("Sl. glasnik RS", br. 17/2020 i 94/2020)
Predmet
Član 1
Ovim pravilnikom propisuje se sadržina Registra ponuđača (u daljem tekstu:
Registar) i dokumentacija koja se podnosi uz prijavu za registraciju privrednih subjekata.
Subjekti registracije
Član 2
Registar se vodi kao javna, jedinstvena, centralna i elektronska baza podataka
u koji se, u skladu sa zakonom, registruju preduzetnici i pravna lica, koji ispunjavaju uslove
za upis u Registar.
Predmet registracije
Član 3
U Registar se registruje upis privrednih subjekata, promena podataka o
privrednim subjektima i brisanje privrednih subjekata i zabeležbe podataka o privrednim subjektima
koje su od značaja za pravni promet.
U Registru se registruje i datum registracije privrednog subjekta, odnosno
datum promene podataka o privrednom subjektu i datum brisanja privrednog subjekta.
Podaci u registru
Član 4
Registar sadrži zakonom propisane podatke o ponuđaču, i to:
1) matični/registarski broj;
2) poreski identifikacioni broj;
3) poslovno ime i adresu sedišta;
4) lično ime i JMBG, odnosno broj pasoša i zemlju izdavanja zakonskog zastupnika
ponuđača, ako je zakonski zastupnik fizičko lice i poslovno ime i matični broj zakonskog
zastupnika privrednog subjekta, ako je zastupnik pravno lice.
Sastavni deo Registra
Član 5
Pored podataka iz člana 4. ovog pravilnika, Registar sadrži i dokumente
na osnovu kojih je izvršena registracija.
Prijava za registraciju upisa ponuđača
Član 6
Uz prijavu za registraciju upisa ponuđača prilaže se:
1) dokaz o matičnom broju ponuđača, ako ponuđač nije upisan u nadležni
registar koji vodi Agencija za privredne registre;
2) potvrda o poreskom identifikacionom broju ponuđača, ako ponuđač nije
upisan u nadležni registar koji vodi Agencija za privredne registre;
3) potvrda nadležnog suda, odnosno nadležne policijske uprave u skladu
sa članom 111. stav 1. tačka 1) podtač. (1) i (2) Zakona o javnim nabavkama;
4) potvrda nadležnog poreskog organa da je privredni subjekt izmirio dospele
poreze i doprinose za obavezno socijalno osiguranje ili da mu je obavezujućim sporazumom
ili rešenjem, u skladu sa posebnim propisom, odobreno odlaganje plaćanja duga, uključujući
sve nastale kamate i novčane kazne;
5) potvrda nadležnog poreskog organa jedinice lokalne samouprave da je
privredni subjekt izmirio dospele obaveze javnih prihoda ili da mu je obavezujućim sporazumom
ili rešenjem, u skladu sa posebnim propisom, odobreno odlaganje plaćanja duga, uključujući
sve nastale kamate i novčane kazne.
Pravno lice koje se nalazi u postupku privatizacije, umesto dokaza iz stava
1. tač. 4) i 5) ovog člana, prilaže potvrdu ministarstva nadležnog za poslove privrede da
se nalazi u postupku privatizacije.
Dokazi iz stava 1. tač. 3)-5) ovog člana ne mogu biti stariji od dva meseca
od dana podnošenja dokumentacije Registru.
Uz prijavu za registraciju upisa ponuđača podnosi se i dokaz o uplati propisanog
iznosa naknade za vođenje postupka registracije.
Potvrde iz stava 1. tač. 3)-5) i stava 2. ovog člana ponuđač ne prilaže
ako registrator podatke na osnovu kojih se utvrđuju činjenice koje se dokazuju tim potvrdama
može pribaviti po službenoj dužnosti od nadležnog organa koji o tome vodi službenu evidenciju
u elektronskoj formi i ako je takva službena evidencija dostupna u skladu sa propisima kojima
se uređuje elektronska uprava.
Registrator na internet stranici Agencije za privredne registre ažurno
obaveštava ponuđače koje potvrde iz stava 1. tač. 3)-5) i stava 2. ovog člana nije potrebno
prilagati uz registracionu prijavu.
Ponuđači koji su upisani u Registar, u skladu sa ranije važećim propisima,
prilažu Registru dokaze iz stava 1. tač. 3)-5) ovog člana, ako se ti dokazi ne mogu pribaviti
po službenoj dužnosti na način propisan u stavu 5. ovog člana, o čemu potvrdu izdaje registrator
koji vodi Registar i koja se objavljuje na internet stranici Agencije za privredne registre.
Prijava za registraciju promene registrovanih podataka o
ponuđaču
Član 7
Uz prijavu za registraciju promene registrovanih podataka o ponuđaču koji
nije upisan u jedan od registara koji vodi Agencija za privredne registre, prilaže se dokumentacija
koja predstavlja osnov za nastalu promenu.
Promena podataka iz člana 4. stav 1. tač. 1)-3) ovog pravilnika o ponuđaču
koji je upisan u Registar koji vodi Agencija za privredne registre vrši se automatski preuzimanjem
podataka od nadležnog registra.
Uz prijavu promene zakonskog zastupnika ponuđača iz člana 4. stav 1. tačka
4) ovog pravilnika, prilaže se i uverenje iz kaznene evidencije za zakonskog zastupnika iz
člana 6. stav 1. tačka 3) ovog pravilnika.
Uz prijavu za registraciju promene registrovanih podataka o ponuđaču iz
st. 1. i 3. ovog člana podnosi se i dokaz o uplati propisanog iznosa naknade za vođenje postupka
registracije.
Prijava za registraciju brisanja ponuđača iz Registra
Član 8
Brisanje ponuđača iz Registra na osnovu zahteva ponuđača vrši se na osnovu
prijave za registraciju brisanja ponuđača iz Registra.
Brisanje ponuđača iz Registra koji je upisan u registar koji vodi Agencija
za privredne registre vrši se automatski preuzimanjem podataka od nadležnog registra.
Brisanje ponuđača iz Registra po službenoj dužnosti vrši se na osnovu dostavljanja
dokaza od strane nadležnog organa da je ponuđač prestao da ispunjava uslove iz dokumentacije
propisane članom 6. stav 1. tač. 3)-5) i članom 6. stav 2. ovog pravilnika.
Uz prijavu za registraciju brisanja ponuđača iz stava 1. ovog člana podnosi
se dokaz o uplati propisanog iznosa naknade za vođenje postupka registracije.
Prijava za registraciju ponovnog upisa ponuđača u Registar
Član 9
Uz prijavu za registraciju ponovnog upisa ponuđača u Registar prilaže se
dokumentacija iz člana 6. ovog pravilnika na način propisan tim članom, kao i dokaz o uplati
propisane naknade, u skladu sa zakonom.
Prijava za registraciju zabeležbe
Član 10
Uz prijavu činjenica od značaja za pravni promet registracije i objavljivanja
preko internet stranice Agencije za privredne registre, prilaže se dokumentacija kojom se
te činjenice utvrđuju, kao i dokaz o uplati propisanog iznosa naknade za vođenje postupka
registracije.
Prestanak važenja propisa
Član 11
Danom početka primene ovog pravilnika prestaje da važi Pravilnik o sadržini
registra ponuđača i dokumentaciji koja se podnosi uz prijavu za registraciju ponuđača ("Službeni
glasnik RS", broj 75/13).
Stupanje na snagu
Član 12
Ovaj pravilnik stupa na snagu narednog dana od dana objavljivanja u "Službenom
glasniku Republike Srbije", a primenjuje se od 1. marta 2020. godine.
Samostalni član Pravilnika o izmenama i dopuni
Pravilnika o sadržini Registra ponuđača i dokumentaciji koja se podnosi uz prijavu za registraciju
ponuđača
("Sl. glasnik RS", br. 94/2020)
Član 3
Ovaj pravilnik stupa na snagu narednog dana od dana objavljivanja u "Službenom
glasniku Republike Srbije".