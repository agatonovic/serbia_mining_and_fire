Title: PRAVILNIKO PROGRAMU I NAČINU POLAGANJA STRUČNOG ISPITA ZA OBAVLJANJE POSLOVA BEZBEDNOSTI I ZDRAVLJA NA RADU I POSLOVA ODGOVORNOG LICA
URL: https://www.paragraf.rs/propisi/pravilnik-o-nacinu-polaganja-strucnog-ispita-za-poslove-bezbednosti-i-zdravlja-na-radu.html
Extracted: 2025-07-06T23:13:11.207785
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O PROGRAMU I NAČINU POLAGANJA STRUČNOG ISPITA ZA OBAVLJANJE POSLOVA BEZBEDNOSTI I ZDRAVLJA NA RADU I POSLOVA ODGOVORNOG LICA
("Sl. glasnik RS", br. 76/2024)
I UVODNE ODREDBE
Sadržina pravilnika
Član 1
Ovim pravilnikom propisuje se program i način polaganja stručnog ispita za obavljanje poslova bezbednosti i zdravlja na radu i poslova odgovornog lica (u daljem tekstu: stručni ispit).
Ko polaže stručni ispit
Član 2
Stručni ispit polažu lica koja se osposobljavaju za obavljanje poslova savetnika za bezbednost i zdravlje na radu, saradnika za bezbednost i zdravlje na radu, poslodavca koji sam obavlja poslove bezbednosti i zdravlja na radu u smislu Zakona o bezbednosti i zdravlju na radu (u daljem tekstu: stručno lice), kao i lica koja se osposobljavaju za obavljanje poslova pregleda i provere opreme za rad i pregleda i ispitivanja električnih i gromobranskih instalacija, ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti i ispitivanja uslova radne sredine - bioloških štetnosti (u daljem tekstu: odgovorno lice).
Ko sprovodi stručni ispit
Član 3
Stručni ispit polaže se u ministarstvu nadležnom za poslove rada (u daljem tekstu: ministarstvo).
Sadržina stručnog ispita
Član 4
Stručni ispit sastoji se od opšteg i posebnog dela, a polaže se usmeno i pismeno.
Troškovi polaganja stručnog ispita
Član 5
Troškove polaganja stručnog ispita snosi podnosilac zahteva, odnosno stručno ili odgovorno lice koje je dužno da uplati troškove polaganja stručnog ispita pre polaganja ispita.
II PROGRAM STRUČNOG ISPITA
Sadržina Programa
Član 6
Stručni ispit polaže se po Programu za polaganje stručnog ispita - o osposobljenosti stručnog lica za obavljanje poslova bezbednosti i zdravlja na radu i poslova odgovornog lica za preglede i ispitivanja (u daljem tekstu: Program).
Program se sastoji od opšteg i posebnog dela, a polaže se usmeno i pismeno.
Program je odštampan uz ovaj pravilnik i čini njegov sastavni deo.
Uprava za bezbednost i zdravlje na radu dužna je da na svojoj internet stranici kandidatima učini dostupnim Program i propise koji su sadržani u Programu, odnosno da kandidatima obezbedi informacije o službenim glasilima u kojima su ti propisi objavljeni.
Sadržina opšteg dela Programa
Član 7
Opšti deo Programa sadrži poznavanje:
1) sistem bezbednosti i zdravlja na radu u Republici Srbiji;
2) prava, obaveza i odgovornosti poslodavaca i zaposlenih prema propisima u oblasti rada, zdravstvene zaštite i socijalnog osiguranja (radni odnosi, zdravstvena zaštita, zdravstveno osiguranje i penzijsko i invalidsko osiguranje).
Opšti deo Programa obezbeđuje da se stručno, odnosno odgovorno lice osposobi za poznavanje i praktičnu primenu propisa kojima su utvrđena prava, obaveze i odgovornosti poslodavaca i zaposlenih u oblasti bezbednosti i zdravlja na radu.
Sadržina posebnog dela Programa
Član 8
Posebni deo Programa sadrži poznavanje:
1) načina i postupka procene rizika na radnom mestu i u radnoj sredini;
2) opštih i posebnih mera bezbednosti i zdravlja na radu;
3) metodoloških postupaka pregleda i provere opreme za rad i pregleda i ispitivanja električnih i gromobranskih instalacija, odnosno opreme koja podleže preventivnim i periodičnim pregledima i proverama u skladu sa propisima u oblasti bezbednosti i zdravlja na radu;
4) metodoloških postupaka ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti;
5) metodoloških postupaka ispitivanja uslova radne sredine - bioloških štetnosti.
Posebni deo Programa obezbeđuje da se stručno, odnosno odgovorno lice, saglasno poslovima koje obavlja i licence koja mu se izdaje, osposobi za primenu specifičnih mera i postupaka u oblasti bezbednosti i zdravlja na radu koji se mogu primeniti ili koji se obavezno primenjuju kod poslodavca kod koga obavlja poslove.
III NAČIN POLAGANJA STRUČNOG ISPITA
Obrazovanje Komisije
Član 9
Stručni ispit polaže se pred Komisijom za polaganje stručnog ispita za obavljanje poslova bezbednosti i zdravlja na radu i poslova odgovornog lica (u daljem tekstu: Komisija), koju rešenjem obrazuje ministar nadležan za poslove rada (u daljem tekstu: ministar).
Sastav Komisije
Član 10
Komisija ima predsednika i četiri člana.
Predsednik i članovi Komisije imaju zamenike.
Predsednik i članovi Komisije jesu ispitivači za određene oblasti.
Za pojedine oblasti, u slučaju potrebe, mogu se imenovati ispitivači iz reda istaknutih stručnjaka za pojedine oblasti iz posebnog dela Programa, koji ulaze u sastav Komisije.
Rešenjem o obrazovanju Komisije, utvrđuje se njen sastav i određuju predsednik, zamenik predsednika, članovi, njihovi zamenici i ispitivači za pojedine oblasti, kao i sekretar i njegov zamenik koji obavljaju administrativne poslove.
Ispitivači
Član 11
Komisijom rukovodi predsednik Komisije, a za vreme njegovog odsustva ili sprečenosti zamenik predsednika Komisije.
Ispitivači moraju imati najmanje šesti nivo, podnivo dva (nivo 6.2) kvalifikacije u skladu sa propisima koji uređuju Nacionalni okvir kvalifikacija.
Prijava za polaganje stručnog ispita
Član 12
Prijava za polaganje stručnog ispita (u daljem tekstu: prijava) podnosi se ministarstvu - Upravi za bezbednost i zdravlje na radu na odgovarajućem obrascu ‒ obrasci 1a, 1b, 1v, 1g, 1d i 1đ koji su odštampani uz ovaj pravilnik i koji čine njegov sastavni deo.
Prijavu podnosi poslodavac, a može je podneti i lice koje želi da se osposobi za obavljanje poslova stručnog lica, odnosno odgovornog lica.
Poslodavac podnosi prijavu za odgovorno lice kada je to lice zaposleno kod poslodavca, a može je podneti i lice koje želi da se osposobi za obavljanje poslova odgovornog lica.
Lice koje je prijavljeno za polaganje stručnog ispita jeste kandidat za polaganje stručnog ispita (u daljem tekstu: kandidat).
Uz prijavu se prilaže:
1) diploma o stepenu i vrsti obrazovanja (overen prepis ili kopija diplome);
2) fotokopija lične karte kandidata;
3) dokaz o uplati republičke administrativne takse.
Kandidat, u jednom ispitnom roku, može da se prijavi za polaganje stručnog ispita za stručno lice ili za odgovorno lice, odnosno za jednu vrstu stručne osposobljenosti odgovornog lica.
Kandidat koji je položio stručni ispit za jednu vrstu stručne osposobljenosti može da podnese prijavu za polaganje stručnog ispita za drugu vrstu stručne osposobljenosti. Taj kandidat polaže stručni ispit samo u delu Programa koji se razlikuje od dela Programa po kome je položio stručni ispit.
Rok polaganja stručnog ispita
Član 13
Komisija utvrđuje rok u kome kandidat pristupa polaganju stručnog ispita, koji ne može biti duži od tri meseca od dana prijema prijave.
Obaveštenje o polaganju stručnog ispita
Član 14
O datumu, vremenu i mestu polaganja stručnog ispita Komisija je dužna da podnosiocu prijave dostavi obaveštenje elektronskim putem ili putem pošte, najkasnije 15 dana pre dana određenog za polaganje stručnog ispita.
Odustanak od prijave i odlaganje polaganja ispita
Član 15
Ako kandidat ne pristupi polaganju stručnog ispita ili ako pre polaganja stručnog ispita izjavi da odustaje od polaganja stručnog ispita, smatraće se da je odustao od prijave za polaganje stručnog ispita.
Komisija, na pismeni zahtev kandidata, uz koji podnese odgovarajuće dokaze - odmah ili najkasnije u roku od sedam dana, može odložiti polaganje stručnog ispita ako je kandidat iz opravdanih razloga (zbog bolesti ili iz drugih opravdanih razloga) sprečen da polaže stručni ispit.
Utvrđivanje identiteta
Član 16
Pre početka polaganja stručnog ispita, utvrđuje se identitet kandidata uvidom u ličnu kartu ili drugu ličnu ispravu i kandidati se upoznaju sa pravilima kojih se moraju pridržavati tokom stručnog ispita.
Tok ispita
Član 17
Stručni ispit počinje polaganjem opšteg dela ispita.
Opšti deo stručnog ispita polaže se usmeno.
Odlaganje započetog polaganja ispita
Član 18
Ako u toku trajanja ispita kandidat neopravdano odustane od započetog polaganja stručnog ispita, smatraće se da ispit nije položio.
Komisija može odložiti započeto polaganje stručnog ispita ako je kandidat zbog bolesti ili iz drugih opravdanih razloga sprečen da nastavi polaganje stručnog ispita.
Uspeh na opštem delu stručnog ispitu
Član 19
Uspeh na opštem delu stručnog ispita ocenjuju ispitivači koji su određeni za taj deo ispita.
Ocenjivanje se vrši ocenom "položio" ili "nije položio".
Polaganje posebnog dela stručnog ispita
Član 20
Kandidat koji nije položio opšti deo stručnog ispita ne može pristupiti polaganju posebnog dela stručnog ispita.
Način polaganja posebnog dela stručnog ispita
Član 21
Nakon položenog opšteg dela stručnog ispita kandidat pristupa polaganju posebnog dela stručnog ispita.
Posebni deo stručnog ispita polaže se pismeno, saglasno ovom pravilniku i usmeno.
Izrada pismenog rada
Član 22
Posebni deo stručnog ispita počinje polaganjem pismenog dela ispita.
Pismeni deo posebnog dela stručnog ispita traje 90 minuta.
Kandidat koji je prijavljen za polaganje stručnog ispita za stručno lice (za obavljanje poslova bezbednosti i zdravlja na radu u smislu člana 50. Zakona o bezbednosti i zdravlju na radu) polaže pismeni deo stručnog ispita koji obuhvata izradu pismenog rada, u kojem obrađuje zadatu temu iz člana 8. stav 1. tačka 1) ovog pravilnika.
Kandidat koji je prijavljen za polaganje stručnog ispita za odgovorno lice koje obavlja poslove pregleda i provere opreme za rad i preglede i ispitivanja električnih i gromobranskih instalacija polaže pismeni deo stručnog ispita koji obuhvata izradu pismenog rada, u kojem kandidat obrađuje zadatu temu iz člana 8. stav 1. tačka 3) ovog pravilnika.
Kandidat koji je prijavljen za polaganje stručnog ispita za odgovorno lice koje obavlja poslove ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti polaže pismeni deo stručnog ispita koji obuhvata izradu pismenog rada, u kojem kandidat obrađuje zadatu temu iz člana 8. stav 1. tačka 4) ovog pravilnika.
Kandidat koji je prijavljen za polaganje stručnog ispita za odgovorno lice koje obavlja poslove ispitivanja uslova radne sredine - bioloških štetnosti polaže pismeni deo stručnog ispita koji obuhvata izradu pismenog rada, u kojem kandidat obrađuje zadatu temu iz člana 8. stav 1. tačka 5) ovog pravilnika.
Temu za izradu pismenog rada u okviru posebnog dela stručnog ispita određuje ispitivač.
Ocenjivanje pismenog dela posebnog dela stručnog ispita
Član 23
Uspeh na pismenom delu posebnog dela stručnog ispita ocenjuje ispitivač koji je određen za taj deo ispita.
Ocenjivanje se vrši ocenom "položio" ili "nije položio".
Uslov za polaganje usmenog dela posebnog dela stručnog ispita
Član 24
Kandidat koji nije položio pismeni deo posebnog dela stručnog ispita ne može pristupiti usmenom polaganju posebnog dela stručnog ispita.
Polaganje usmenog dela posebnog dela stručnog ispita
Član 25
Nakon položenog pismenog dela stručnog ispita kandidat pristupa usmenom polaganju posebnog dela stručnog ispita.
Kandidat koji je prijavljen za polaganje stručnog ispita za savetnika za bezbednost i zdravlje na radu polaže usmeni deo posebnog dela stručnog ispita, koji obuhvata odbranu pismenog rada, odnosno proveru znanja iz načina i postupka procene rizika na radnom mestu i u radnoj sredini, kao i proveru znanja iz opštih i posebnih mera bezbednosti i zdravlja na radu.
Kandidat koji je prijavljen za polaganje stručnog ispita za saradnika za bezbednost i zdravlje na radu i poslodavca koji sam obavlja poslove bezbednosti i zdravlja na radu polaže usmeni deo posebnog dela stručnog ispita, koji obuhvata odbranu pismenog rada, odnosno proveru znanja iz načina i postupka procene rizika na radnom mestu i u radnoj sredini, kao i proveru znanja iz opštih i posebnih mera bezbednosti i zdravlja na radu iz tačke 1) Posebnog dela programa.
Kandidat koji je prijavljen za polaganje stručnog ispita za odgovorno lice polaže usmeni deo posebnog dela stručnog ispita, koji obuhvata odbranu pismenog rada iz metodoloških postupaka pregleda i provere opreme za rad i pregleda i ispitivanja električnih i gromobranskih instalacija ili metodoloških postupaka ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti ili metodoloških postupaka ispitivanja uslova radne sredine - bioloških štetnosti, odnosno proveru znanja iz načina i postupka procene rizika na radnom mestu i u radnoj sredini, kao i proveru znanja iz opštih i posebnih mera bezbednosti i zdravlja na radu.
Ako kandidat ne položi usmeni deo posebnog dela stručnog ispita, ponovo polaže samo usmeni deo posebnog dela stručnog ispita.
Ocenjivanje usmenog dela posebnog dela stručnog ispita
Član 26
Uspeh na usmenom delu posebnog dela stručnog ispita ocenjuju ispitivači koji su određeni za taj deo ispita.
Ocenjivanje se vrši ocenom "položio" ili "nije položio".
Popravni ispit
Član 27
Kandidat koji je položio opšti deo stručnog ispita, a nije položio posebni deo stručnog ispita, ponovo polaže samo posebni deo stručnog ispita.
Kandidat je dužan da ponovo polaže stručni ispit u celosti, ako u roku od godinu dana od položenog opšteg dela stručnog ispita ne položi posebni deo stručnog ispita.
Zapisnik o toku ispita
Član 28
O toku stručnog ispita vodi se zapisnik, koji potpisuju predsednik Komisije, ispitivači i sekretar Komisije.
Obrasci zapisnika iz stava 1. ovog člana - obrasci 2a, 2b, 2v, 2g, 2d i 2đ, odštampani su uz ovaj pravilnik i čine njegov sastavni deo.
Uverenje o položenom stručnom ispitu
Član 29
Kandidatu koji je položio stručni ispit izdaje se:
1) Uverenje o položenom stručnom ispitu o osposobljenosti za obavljanje poslova savetnika za bezbednost i zdravlje na radu (Obrazac 1);
2) Uverenje o položenom stručnom ispitu o osposobljenosti za obavljanje poslova saradnika za bezbednost i zdravlje na radu (Obrazac 2);
3) Uverenje o položenom stručnom ispitu o osposobljenosti poslodavca koji sam obavlja poslove bezbednosti i zdravlja na radu (Obrazac 3);
4) Uverenje o položenom stručnom ispitu o osposobljenosti odgovornog lica, za obavljanje poslova pregleda i provere opreme za rad i pregleda i ispitivanja električnih i gromobranskih instalacija (Obrazac 4);
5) Uverenje o položenom stručnom ispitu o osposobljenosti odgovornog lica, za obavljanje poslova ispitivanja uslova radne sredine, odnosno hemijskih i fizičkih štetnosti (osim jonizujućih zračenja), mikroklime i osvetljenosti (Obrazac 5);
6) Uverenje o položenom stručnom ispitu o osposobljenosti odgovornog lica, za obavljanje poslova ispitivanja uslova radne sredine - bioloških štetnosti (Obrazac 6).
Obrasci uverenja iz stava 1. ovog člana odštampani su uz ovaj pravilnik i čine njegov sastavni deo.
Finansiranje rada Komisije
Član 30
Deo sredstava ostvarenih na ime troškova polaganja stručnog ispita koristi se za finansiranje rada Komisije, u skladu sa zakonom.
Povraćaj troškova
Član 31
Ako prijavu za polaganje stručnog ispita podnese lice koje ne ispunjava odgovarajuće uslove iz čl. 47, 48, 49, 77, 78. ili 79. Zakona o bezbednosti i zdravlju na radu, izvršiće se povraćaj troškova za polaganje stručnog ispita, u skladu sa zakonom kojim se uređuje naplata javnih prihoda.
IV PRELAZNE I ZAVRŠNE ODREDBE
Okončanje započetog stručnog ispita
Član 32
Kandidati koji su prijavili polaganje stručnog ispita, a nisu ga položili do dana stupanja na snagu ovog pravilnika ispit polažu primenom propisa koji je važio na dan podnošenja prijave, s tim što su kandidati koji su položili opšti deo stručnog ispita dužni da pristupe polaganju posebnog dela stručnog ispita u roku od godinu dana od stupanja na snagu ovog pravilnika.
Prestanak važenja ranijeg propisa
Član 33
Danom početka primene ovog pravilnika prestaje da važi Pravilnik o programu, načinu i visini troškova polaganja stručnog ispita za obavljanje poslova bezbednosti i zdravlja na radu i poslova odgovornog lica ("Službeni glasnik RS", br. 111/13, 57/14, 126/14, 111/15, 113/17 - dr. zakon i 11/19).
Stupanje na snagu
Član 34
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Prilog
PROGRAM ZA POLAGANJE STRUČNOG ISPITA O OSPOSOBLJENOSTI STRUČNOG LICA ZA OBAVLJANJE POSLOVA BEZBEDNOSTI I ZDRAVLJA NA RADU I POSLOVA ODGOVORNOG LICA ZA PREGLEDE I ISPITIVANJA
I
OPŠTI DEO PROGRAMA
1. Sistem bezbednosti i zdravlja na radu u Republici Srbiji
Pojam i materija Ustava (zabrana diskriminacije; nepovredivost fizičkog i psihičkog integriteta; pravo na rad; pravo na štrajk; zdravstvena zaštita; sloboda preduzetništva; nadležnost Republike Srbije). Zakonodavstvo u oblasti bezbednosti i zdravlja na radu (Zakon o bezbednosti i zdravlju na radu). Krivično zakonodavstvo (povreda prava po osnovu rada i prava iz socijalnog osiguranja; povreda prava na štrajk; zloupotreba prava na štrajk; zloupotreba prava iz socijalnog osiguranja; nepreduzimanje mera zaštite na radu; nesavesno pružanje lekarske pomoći; izazivanje opasnosti neobezbeđenjem mera zaštite na radu; nepropisno i nepravilno izvođenje građevinskih radova; oštećenje brana, nasipa i vodoprivrednih objekata; uništenje, oštećenje i uklanjanje znakova kojima se upozorava na opasnost; neotklanjanje opasnosti; nedozvoljeno postupanje sa eksplozivnim i zapaljivim materijalom; neovlašćeno pribavljanje i ugrožavanje bezbednosti nuklearnim materijama; teška dela protiv opšte sigurnosti; sprečavanje službenog lica u vršenju službene radnje; napad na službeno lice u vršenju službene dužnosti; neovlašćeno bavljenje određenom delatnošću).
2. Prava, obaveze i odgovornosti poslodavaca i zaposlenih prema propisima iz oblasti rada, zdravstvene zaštite i socijalnog osiguranja (radni odnosi, zdravstvena zaštita, zdravstveno osiguranje i penzijsko i invalidsko osiguranje)
1) Opšti propis o radu (Zakon o radu). Osnovne odredbe (predmet; međusobni odnos zakona, kolektivnog ugovora, pravilnika o radu i ugovora o radu; osnovna prava i obaveze; zabrana diskriminacije). Zasnivanje radnog odnosa (uslovi za zasnivanje radnog odnosa; ugovor o radu; stupanje na rad; radni odnos za obavljanje poslova sa povećanim rizikom). Radni odnos za obavljanje poslova van prostorija poslodavca. Obrazovanje, stručno osposobljavanje i usavršavanje. Radno vreme (pojam radnog vremena; puno i nepuno radno vreme; skraćeno radno vreme; prekovremeni rad; raspored radnog vremena; preraspodela radnog vremena; noćni rad i rad u smenama). Odmori i odsustva (odmor u toku dnevnog rada; dnevni odmor; nedeljni odmor; godišnji odmor). Zaštita zaposlenih (opšta zaštita; zaštita ličnih podataka; zaštita omladine; zaštita materinstva; porodiljsko odsustvo i odsustvo sa rada radi nege deteta; odsustvo sa rada radi posebne nege deteta ili druge osobe; zaštita osoba sa invaliditetom i zaposlenog sa zdravstvenim smetnjama). Naknada zarade. Druga primanja. Naknada štete. Izmena ugovora o radu (izmena ugovorenih uslova rada; upućivanje na rad kod drugog poslodavca). Razlozi za otkaz. Organizacije zaposlenih i poslodavaca (savet zaposlenih; pravna i poslovna sposobnost sindikata i udruženja poslodavaca). Kolektivni ugovori (predmet i oblik kolektivnog ugovora; učesnici u zaključivanju kolektivnog ugovora). Nadzor. Kaznene odredbe.
2) Opšti propis o zdravstvenoj zaštiti (Zakon o zdravstvenoj zaštiti). Učesnici u zdravstvenoj zaštiti. Društvena briga za zdravlje na nivou poslodavca. Oblik, vrste, uslovi za osnivanje i prestanak rada zdravstvenih ustanova. Zdravstvene ustanove koje obavljaju zdravstvenu delatnost na primarnom nivou zdravstvene zaštite. Zavod za medicinu rada. Nadzor nad radom zdravstvene ustanove, drugog pravnog lica i privatne prakse. Kaznene odredbe.
3) Opšti propis o zdravstvenom osiguranju (Zakon o zdravstvenom osiguranju). Obavezno zdravstveno osiguranje. Osiguranici. Sticanje i utvrđivanje svojstva osiguranog lica. Prava iz obaveznog zdravstvenog osiguranja. Pravo na zdravstvenu zaštitu. Zdravstvene usluge koje se obezbeđuju iz sredstava obaveznog zdravstvenog osiguranja. Zdravstvena zaštita koja se ne obezbeđuje u obaveznom zdravstvenom osiguranju. Pravo na naknadu zarade (za vreme privremene sprečenosti za rad - slučajevi i uslovi za sticanje prava na naknadu zarade; slučajevi u kojima ne pripada pravo na naknadu zarade; visina naknade zarade; obezbeđivanje isplate naknade zarade). Upućivanje osiguranika na ocenu radne sposobnosti pred nadležnom organizacijom za penzijsko i invalidsko osiguranje. Izabrani lekar. Naknada štete u sprovođenju obaveznog zdravstvenog osiguranja.
4) Opšti propis o penzijskom i invalidskom osiguranju (Zakon o penzijskom i invalidskom osiguranju). Obavezno penzijsko i invalidsko osiguranje. Lica kojima se obezbeđuju prava za slučaj invalidnosti i telesnog oštećenja prouzrokovanih povredom na radu ili profesionalnom bolešću. Prava iz penzijskog i invalidskog osiguranja. Invalidska penzija. Novčana naknada za telesno oštećenje prouzrokovano povredom na radu, odnosno profesionalnom bolešću. Staž osiguranja koji se računa sa uvećanim trajanjem. Naknada štete.
II
POSEBNI DEO PROGRAMA
1. Način i postupak procene rizika na radnom mestu i u radnoj sredini
Način i postupak procene rizika u skladu sa Pravilnikom o načinu i postupku procene rizika na radnom mestu i u radnoj sredini i Smernicama za procenu rizika EU ISBN 92-827-4278-4 iz 1996. godine. Osnov i svrha procene rizika. Obuhvat procene rizika. Opšti podaci o poslodavcu. Opis tehnološkog i radnog procesa, opis sredstava za rad (njihovo grupisanje, spisak opreme za rad i spisak lične zaštitne opreme). Prikupljanje podataka i snimanje organizacije rada. Prepoznavanje i utvrđivanje opasnosti i štetnosti na radnom mestu i u radnoj sredini. Grupisanje opasnosti i štetnosti. Procenjivanje rizika u odnosu na opasnosti i štetnosti. Utvrđivanje načina i mera za otklanjanje, sprečavanje ili smanjenje rizika. Zaključak. Izmene i dopune akta o proceni rizika. Pokretanje postupka procene rizika. Lice određeno za sprovođenje procene rizika. Plan sprovođenja postupka procene rizika. Provera efikasnosti primene akta o proceni rizika. Pravilnik o postupku pregleda i provere opreme za rad i pregleda i ispitivanja električnih i gromobranskih instalacija i ispitivanja uslova radne sredine. Pregledi i provere opreme za rad (stručni nalaz o izvršenom pregledu i proveri propisane opreme za rad i njegova sadržina). Ispitivanje uslova radne sredine (stručni nalaz o izvršenom ispitivanju uslova radne sredine i njegova sadržina). Pravilnik o prethodnim, periodičnim i ciljanim lekarskim pregledima zaposlenih. Pravilnik o bezbednosti mašina (bitni zahtevi za zaštitu zdravlja i bezbednosti koji se odnose na projektovanje i izradu mašina - Prilog 1; deklaracija o usaglašenosti mašine i deklaracija o ugradnji delimično završene mašine - Prilog 2; znak usaglašenosti - Prilog 3; tehnička dokumentacija za mašinu i tehnička dokumentacija za delimično završenu mašinu - Prilog 7).
2. Opšte i posebne mere bezbednosti i zdravlja na radu
1) Objekti, prostorije i prostori namenjeni za rad (Pravilnik o preventivnim merama za bezbedan i zdrav rad na radnom mestu). Sredstva za rad (Pravilnik o preventivnim merama za bezbedan i zdrav rad pri korišćenju opreme za rad). Lična zaštitna oprema (Pravilnik o preventivnim merama za bezbedan i zdrav rad pri korišćenju sredstava i opreme za ličnu zaštitu na radu). Oznake za bezbednost i/ili zdravlje na radu (Pravilnik o obezbeđivanju oznaka za bezbednost i/ili zdravlje na radu). Mere prve pomoći (Pravilnik o načinu pružanja prve pomoći, vrsti sredstava i opreme koji moraju biti obezbeđeni na radnom mestu, načinu i rokovima osposobljavanja zaposlenih za pružanje prve pomoći). Preventivne mere u vezi sa bezbednošću i zdravljem na radu mladih, zaposlene žene za vreme trudnoće i zaposlene koja doji dete (Pravilnik o preventivnim merama za bezbedan i zdrav rad mladih i Pravilnik o merama za bezbedan i zdrav rad zaposlene žene za vreme trudnoće, porodilje i zaposlene koja doji dete).
2) Mere bezbednosti i zdravlja na radu prilikom izvođenja građevinskih radova (Uredba o bezbednosti i zdravlju na radu na privremenim ili pokretnim gradilištima; Pravilnik o zaštiti na radu pri izvođenju građevinskih radova; Pravilnik o sadržaju elaborata o uređenju gradilišta i radilišta). Mere bezbednosti i zdravlja na radu pri ručnom prenošenju tereta (Pravilnik o preventivnim merama za bezbedan i zdrav rad pri ručnom prenošenju tereta). Mere bezbednosti i zdravlja na radu pri izlaganju hemijskim materijama (Pravilnik o preventivnim merama za bezbedan i zdrav rad pri izlaganju hemijskim materijama). Mere bezbednosti i zdravlja na radu pri korišćenju opreme za rad sa ekranom (Pravilnik o preventivnim merama za bezbedan i zdrav rad pri korišćenju opreme za rad sa ekranom). Mere bezbednosti i zdravlja na radu pri izlaganju biološkim štetnostima (Pravilnik o preventivnim merama za bezbedan i zdrav rad pri izlaganju biološkim štetnostima). Mere bezbednosti i zdravlja na radu pri izlaganju azbestu (Uredba o preventivnim merama za bezbedan i zdrav rad pri izlaganju azbestu). Mere bezbednosti i zdravlja na radu pri izlaganju vibracijama (Pravilnik o preventivnim merama za bezbedan i zdrav rad pri izlaganju vibracijama). Mere bezbednosti i zdravlja na radu pri izlaganju buci (Pravilnik o preventivnim merama za bezbedan i zdrav rad pri izlaganju buci). Mere bezbednosti i zdravlja na radu pri izlaganju karcinogenima i mutagenima (Pravilnik o preventivnim merama za bezbedan i zdrav rad pri izlaganju karcinogenima ili mutagenima). Mere bezbednosti i zdravlja na radu usled rizika od eksplozivnih atmosfera (Uredba o preventivnim merama za bezbedan i zdrav rad usled rizika od eksplozivnih atmosfera). Mere bezbednosti od opasnog dejstva električne struje (Pravilnik o opštim merama zaštite na radu od opasnog dejstva električne struje u objektima namenjenim za rad, radnim prostorijama i na radilištima). Mere bezbednosti i zdravlja na radu pri preradi i obradi drveta i sličnih materijala (Pravilnik o posebnim merama zaštite na radu pri mehaničkoj preradi i obradi drveta i sličnih materijala). Mere bezbednosti i zdravlja na radu u saobraćaju (Pravilnik o zaštiti na radu pri održavanju motornih vozila i prevozu motornim vozilima). Mere bezbednosti i zdravlja na radu u poljoprivredi (Pravilnik o zaštiti na radu u poljoprivredi).
3. Metodološki postupci pregleda i provere opreme za rad i pregleda i ispitivanja električnih i gromobranskih instalacija, odnosno opreme koja podleže preventivnim i periodičnim pregledima i proverama u skladu sa propisima u oblasti bezbednosti i zdravlja na radu
1) Postupci pregleda i provere opreme za rad i pregleda i ispitivanja električnih i gromobranskih instalacija (Pravilnik o postupku pregleda i provere opreme za rad i pregleda i ispitivanja električnih i gromobranskih instalacija i ispitivanja uslova radne sredine).
2) Stručno uputstvo za izradu metodologija pregleda i provere opreme za rad i ispitivanja električnih i gromobranskih instalacija i ispitivanja uslova radne sredine (predmet preventivnih i periodičnih pregleda i provere opreme za rad: dizalice i uređaji bez obzira na nosivost, na mehanizovani ili ručni pogon (osim auto-dizalice koja je deo opreme na putničkim automobilima), koji služe za dizanje, spuštanje i prenošenje tereta pomoću čeličnog ili drugog užeta, lanca, hidrauličnog sistema i dr.; podizna platforma na mehanizovani pogon koja, pomoću ugrađene platforme ili korpe, služi za dizanje i spuštanje zaposlenih radi obavljanja radnih operacija; viseća skela, na mehanizovani ili ručni pogon, koja na vertikalnim površinama zgrada, na fasadama zgrada, gradilištima i u objektima namenjenim za radne i pomoćne prostorije služi za dizanje i spuštanje zaposlenih i materijala, zajedno sa sistemom vezivanja zaposlenih u cilju sprečavanja pada sa visine; samohodno vozilo, na mehanizovani pogon, koje se koristi za unutrašnji transport - vuču, potiskivanje, dizanje, spuštanje i prenošenje tereta; građevinska oprema, na mehanizovani pogon, koja se koristi za unutrašnji transport - vuču, potiskivanje, dizanje, spuštanje, prenošenje, sabijanje, razastiranje, podbušivanje materijala i tereta; uređaji neprekidnog transporta (transporteri) za prenos tereta (osim transportera koji se koriste u trgovinskim i sličnim objektima); presa, makaze, nož i valjak, na mehanizovani pogon koji su fiksno postavljeni za sečenje, presovanje, savijanje i izvlačenje materijala, a u koje se materijal za obradu ulaže ili vadi ručno; oprema za preradu i obradu metala, drveta, plastičnih i sličnih materijala, na mehanizovani pogon, koja je privremeno ili na duži vremenski period postavljena i/ili oslonjena, u koju se materijal za obradu ulaže ili vadi ručno; uređaji u kojima se nanose i suše premazna sredstva čije komponente u dodiru sa vazduhom obrazuju zapaljive i eksplozivne smeše, isparenja i hemijske štetnosti opasne po zdravlje zaposlenih; oprema, odnosno postrojenja za proizvodnju, punjenje, merenje i kontrolu, sa cevovodima za napajanje, razvođenje i transport eksplozivnih, otrovnih i zagušljivih fluida - gasova ili tečnosti, osim prirodnog gasa (zemni gas), u objektima koji se koriste kao radni i pomoćni prostor, osim za opremu čiji je pregled i provera obuhvaćen drugim propisima; protiveksplozijsko zaštićena oprema za rad, koja se koristi u tehnološkim procesima, osim protiveksplozijski zaštićene opreme za rad čiji je pregled i provera obuhvaćen drugim propisima; električne instalacije niskog napona i gromobranske instalacije u objektu namenjenom za radne i pomoćne prostorije; privremena električna instalacija sa uređajima, opremom i priborom, postavljena za vreme izgradnje građevinskih objekata ili izvođenja drugih radova; tehnološke linije i druga kombinovana oprema za rad koja predstavlja funkcionalnu tehnološku celinu, a sadrži neki od tipova opreme za rad koja je prethodno navedena, pri čemu se pregleda i proverava kao jedinstveno postrojenje; ostala oprema za rad (mašine, uređaji, postrojenja, instalacije i alati) za koju je poslodavac aktom o proceni rizika utvrdio da se na njoj vrše preventivni i periodični pregledi i provere. Sadržina i obim ispitivanja. Metode ispitivanja. Deklarisane vrednosti. Uređaji, oprema i pribor za ispitivanje. Sadržina stručnog nalaza. (Zakon o opštoj bezbednosti proizvoda, Zakon o tehničkim zahtevima za proizvode i ocenjivanju usaglašenosti, Uredba o preventivnim merama za bezbedan i zdrav rad usled rizika od eksplozivnih atmosfera, Pravilnik o bezbednosti mašina, Pravilnik o preventivnim merama za bezbedan i zdrav rad pri korišćenju opreme za rad, Pravilnik o tehničkim normativima za električne instalacije niskog napona, Pravilnik o tehničkim normativima za zaštitu objekata od atmosferskog pražnjenja).
4. Metodološki postupci ispitivanja uslova radne sredine, odnosno hemijskih i fizičkih štetnosti (osim jonizujućih zračenja) mikroklime i osvetljenosti
1) Postupci ispitivanja uslova radne sredine (Pravilnik o postupku pregleda i provere opreme za radi pregleda i ispitivanja električnih i gromobranskih instalacija i ispitivanja uslova radne sredine).
2) Stručno uputstvo za izradu metodologija pregleda i provere opreme za rad i ispitivanja električnih i gromobranskih instalacija i ispitivanja uslova radne sredine (predmet preventivnih i periodičnih ispitivanja uslova radne sredine: ispitivanje mikroklime; ispitivanje temperature vazduha; ispitivanje brzine strujanja vazduha; ispitivanje vlažnosti vazduha; ispitivanje hemijskih štetnosti; ispitivanje gasova; ispitivanje para; ispitivanje dimova; ispitivanje prašine; ispitivanje fizičkih štetnosti; ispitivanje buke; ispitivanje vibracija; ispitivanje elektromagnetskog polja niskih i visokih frekvencija; ispitivanje radiofrekvencijskog zračenja; ispitivanje laserskog zračenja; ispitivanje mikrotalasnog zračenja; ispitivanje ultraljubičastog i IC zračenja; ispitivanje osvetljenosti). Sadržina i obim ispitivanja. Metode ispitivanja. Deklarisane vrednosti. Uređaji, oprema i pribor za ispitivanje. Sadržina stručnog nalaza. (Uredba o preventivnim merama za bezbedan i zdrav rad usled rizika od eksplozivnih atmosfera. Uredba o preventivnim merama za bezbedan i zdrav rad pri izlaganju azbestu. Pravilnik o preventivnim merama za bezbedan i zdrav rad na radnom mestu. Pravilnik o preventivnim merama za bezbedan i zdrav rad pri izlaganju hemijskim materijama. Pravilnik o preventivnim merama za bezbedan i zdrav rad pri izlaganju karcinogenima ili mutagenima. Pravilnik o sadržaju bezbednosnog lista. Pravilnik o preventivnim merama za bezbedan i zdrav rad pri izlaganju buci. Pravilnik o preventivnim merama za bezbedan i zdrav rad pri izlaganju vibracijama. Pravilnik o preventivnim merama za bezbedan i zdrav rad pri izlaganju elektromagnetskom polju. Pravilnik o preventivnim merama za bezbedan i zdrav rad pri izlaganju veštačkim optičkim zračenjima). Plan i program monitoringa uslova radne sredine.
5. Metodološki postupci ispitivanja uslova radne sredine - bioloških štetnosti
1) Postupci ispitivanja uslova radne sredine (Pravilnik o postupku pregleda i provere opreme za rad i pregleda i ispitivanja električnih i gromobranskih instalacija i ispitivanja uslova radne sredine).
2) Stručno uputstvo za izradu metodologija pregleda i provere opreme za rad i ispitivanja električnih i gromobranskih instalacija i ispitivanja uslova radne sredine (predmet preventivnih i periodičnih ispitivanja uslova radne sredine - bioloških štetnosti: ispitivanje bioloških štetnosti). Sadržina i obim ispitivanja. Metode ispitivanja. Deklarisane vrednosti. Uređaji, oprema i pribor za ispitivanje. Sadržina stručnog nalaza (Pravilnik o preventivnim merama za bezbedan i zdrav rad pri izlaganju biološkim štetnostima). Plan i program monitoringa uslova radne sredine.
Obrasce 1-6, koji su sastavni deo ovog Pravilnika, objavljene u "Sl. glasniku RS", br. 76/2024 možete pogledati
OVDE