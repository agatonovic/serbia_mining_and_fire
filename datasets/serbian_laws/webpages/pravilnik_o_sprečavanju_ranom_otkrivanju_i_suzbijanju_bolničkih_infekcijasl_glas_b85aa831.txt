Title: PRAVILNIKO SPREČAVANJU, RANOM OTKRIVANJU I SUZBIJANJU BOLNIČKIH
INFEKCIJA
URL: https://www.paragraf.rs/propisi/pravilnik-sprecavanju-ranom-otkrivanju-suzbijanju-bolnickih-infekcija.html
Extracted: 2025-07-06T23:13:59.023102
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O SPREČAVANJU, RANOM OTKRIVANJU I SUZBIJANJU BOLNIČKIH
INFEKCIJA
("Sl. glasnik RS", br. 1/2020)
I UVODNE ODREDBE
Član 1
Ovim pravilnikom propisuju se stručne, organizacione i druge propisane
mere koje sprovode zdravstvene ustanove, privatna praksa, socijalne ustanove u kojima se
obavlja i zdravstvena delatnost i druga pravna lica koja mogu obavljati i zdravstvenu delatnost
u skladu sa zakonom, radi sprečavanja pojave, kao i radi ranog otkrivanja i suzbijanja bolničkih
infekcija unutar ustanova, način i postupak za njihovo sprečavanje, kao i način obrazovanja
i rada komisije za zaštitu od bolničkih infekcija.
Član 2
Bolnička infekcija je infekcija nastala kod pacijenata i osoblja u ustanovama
iz člana 1. ovog pravilnika, a koja mora da ispunjava i jedan od sledećih uslova:
1) da su se simptomi infekcije pojavili najranije trećeg dana tekuće hospitalizacije
ili kasnije (dan prijema = prvi dan), ili su se simptomi infekcije javili na dan prijema,
pri čemu je od prethodnog otpusta iz bolnice za akutne poremećaje zdravlja proteklo manje
od 48 sati;
2) da je pacijent hospitalizovan sa simptomima infekcije operativnog mesta
(ili su se simptomi manifestovali tokom prva dva dana od početka hospitalizacije) ili je
pacijent primljen sa antimikrobnom terapijom infekcije operativnog mesta koja se ispoljila
u roku od 30 dana od dana operacije, pod uslovom da pacijentu nije ugrađen implantat, ili
da pacijent ima duboku infekciju operativnog mesta, odnosno infekciju organa ili prostora
koja se ispoljila u roku 90 dana od dana operacije, pod uslovom da je pacijentu implantat
ugrađen;
3) da je pacijent hospitalizovan sa simptomima infekcije izazvanom bakterijom
Clostridium difficile
(ili su se simptomi javili tokom prva dva dana od dana početka hospitalizacije),
pri čemu je od prethodnog otpusta iz bolnice za akutne poremećaje zdravlja proteklo manje
od 28 dana;
4) ako je neko invazivno medicinsko pomagalo (trahealni tubus, centralni
ili periferni venski kateter, urinarni kateter) plasirano prvog ili drugog dana od prijema,
a simptomi infekcije povezani sa plasiranim invazivnim medicinskim pomagalom su se razvili
pre trećeg dana hospitalizacije.
II EPIDEMIOLOŠKI NADZOR NAD BOLNIČKIM INFEKCIJAMA
Član 3
Epidemiološki nadzor nad bolničkim infekcijama (u daljem tekstu: epidemiološki
nadzor) podrazumeva sistematsko prikupljanje, analizu i tumačenje podataka o bolničkim infekcijama,
kao i povratnu informaciju o rezultatima nadzora zdravstvenom osoblju organizacione jedinice
u kojoj je nadzor vršen, komisiji za zaštitu od bolničkih infekcija (u daljem tekstu: komisija),
i nadležnim ustanovama.
Epidemiološki nadzor omogućava identifikaciju bolesnika koji imaju infekciju
ili kolonizaciju, kao i sagledavanje faktora rizika koji su doprineli njenom nastanku.
U epidemiološkom nadzoru koriste se definicije bolničkih infekcija koje
objavljuje Zavod za javno zdravlje osnovan za teritoriju Republike Srbije.
Član 4
Epidemiološki nadzor iz člana 3. stav 1. ovog pravilnika obavljaju zdravstveni
radnici nadležni za sprovođenje nadzora.
Obim i vrstu epidemiološkog nadzora određuje komisija ustanove iz člana
1. ovog pravilnika prema vrsti zdravstvene delatnosti koju obavlja u skladu sa zakonom.
U privatnoj praksi i pravnom licu koje obavlja i određene poslove zdravstvene
delatnosti u skladu sa zakonom, obim i vrstu epidemiološkog nadzora određuje lice odgovorno
za nadzor nad bolničkim infekcijama. Zdravstvene ustanove koje obavljaju zdravstvenu delatnost
na sekundarnom i tercijarnom nivou zdravstvene zaštite sprovode nadzor kontinuirano, praćenjem
incidencije. Nadzor nad infekcijama izazvanim bakterijom Clostridium difficile i infekcijama
operativnog mesta se vrši prema metodu Evropskog centra za prevenciju i kontrolu bolesti.
Povremeno se, prema epidemiološkim indikacijama, sprovodi studija prevalencije u organizacionim
jedinicama sa povišenim rizikom od nastanka bolničkih infekcija.
Studija prevalencije sprovodi se u zdravstvenim ustanovama i drugim subjektima
iz člana 1. ovog pravilnika na teritoriji Republike Srbije, periodično na pet godina, u skladu
sa planom koji priprema Zavod za javno zdravlje osnovan za teritoriju Republike Srbije, u
saradnji sa Republičkom stručnom komisijom za nadzor nad bolničkim infekcijama.
1. Organizacija epidemiološkog nadzora
Član 5
Zdravstvena ustanova i drugi subjekti iz člana 1. ovog pravilnika, donosi
program za prevenciju i suzbijanje bolničkih infekcija (u daljem tekstu: program) i godišnji
plan za prevenciju i suzbijanje bolničkih infekcija (u daljem tekstu: plan).
Programom se utvrđuju dugoročni ciljevi, aktivnosti i metod rada, vrsta
i obim epidemiološkog nadzora, način organizovanja sprovođenja i kontrole sprovođenja epidemiološkog
nadzora, učesnici u sprovođenju programa i njihovi zadaci.
Planom se utvrđuju aktivnosti za zaštitu od pojave bolničkih infekcija
u toku jedne kalendarske godine.
Član 6
U zdravstvenim ustanovama i socijalnim ustanovama u kojima se obavlja i
zdravstvena delatnost, predlog programa i plana sačinjava komisija, a donosi ga direktor
ustanove.
U privatnoj praksi i pravnom licu koje obavlja i određene poslove zdravstvene
delatnosti u skladu sa zakonom, program i plan donosi lice odgovorno za nadzor nad bolničkim
infekcijama.
Program iz st. 1. i 2. ovog člana revidira se jednom u tri godine i dostavlja
se nadležnom institutu, odnosno zavodu za javno zdravlje.
Plan iz st. 1. i 2. ovog člana za narednu godinu, donosi se najkasnije
do 31. decembra tekuće godine.
2. Komisija za zaštitu od bolničkih infekcija
Član 7
Zdravstvena ustanova i socijalna ustanova u kojoj se obavlja i zdravstvena
delatnost formira komisiju i ima zdravstvene radnike nadležne za nadzor nad bolničkim infekcijama.
Privatna praksa i pravno lice koje obavlja i određene poslove zdravstvene
delatnosti u skladu sa zakonom, umesto komisije ima lice odgovorno za nadzor nad bolničkim
infekcijama.
Univerzitetski klinički centri pored komisije iz stava 1. ovog člana mogu
obrazovati i komisije na nivou organizacionih jedinica sa povećanim rizikom od nastanka bolničkih
infekcija u skladu sa programom ustanove.
Član 8
Komisiju čine predsednik komisije i članovi.
Predsednik komisije imenuje zamenika predsednika i članove komisije.
Članove komisije koja se obrazuje na nivou organizacionih jedinica iz člana
7. stav 3. ovog pravilnika imenuje rukovodilac organizacione jedinice.
Rad komisije se uređuje poslovnikom o radu.
Sednicama komisije pored članova mogu prisustvovati i druga lica po pozivu
predsednika komisije a u skladu sa dnevnim redom sednice.
Član 9*
U zdravstvenim ustanovama koje obavljaju zdravstvenu delatnost na primarnom
nivou zdravstvene zaštite i u socijalnoj ustanovi u kojoj se obavlja i zdravstvena delatnost,
komisiju čine:
1) rukovodioci organizacionih jedinica ustanove ili zaposleni koje predlože
rukovodioci organizacionih jedinica;
2) doktor medicine specijalista epidemiologije;
3) zaposleni koji je odgovoran za upravljanje medicinskim otpadom;
4) glavna sestra ustanove;
5) zdravstveni radnik zadužen za prevenciju i suzbijanje bolničkih infekcija
koji ima srednje obrazovanju u trajanju od četiri godine ili zdravstveni radnik sa višim,
odnosno visokim obrazovanjem na studijama prvog stepena (osnovne strukovne, osnovne akademske
ili specijalističke strukovne studije).
Ako u zdravstvenim ustanovama koje obavljaju zdravstvenu delatnost na primarnom
nivou zdravstvene zaštite i u socijalnoj ustanovi u kojoj se obavlja i zdravstvena delatnost,
nema zaposlenog doktora medicine specijaliste epidemiologije, za člana komisije može se imenovati
drugi doktor medicine specijalista epidemiologije, edukovan iz oblasti bolničkih infekcija,
u skladu sa zakonom.
Član 10*
U zdravstvenim ustanovama koje obavljaju zdravstvenu delatnost na sekundarnom
i tercijarnom nivou zdravstvene zaštite, komisiju čine:
1) rukovodioci organizacionih jedinica iz oblasti hirurgije, anesteziologije
i interne medicine;
2) doktor medicine specijalista epidemiologije;
3) doktor medicine specijalista mikrobiologije;
4) doktor medicine specijalista za infektivne bolesti;
5) doktor medicine specijalista higijene;
6) doktor medicine specijalista klinički farmakolog;
7) glavna sestra zdravstvene ustanove;
8) zdravstveni radnik zadužen za prevenciju i suzbijanje bolničkih infekcija
koji ima srednje obrazovanje u trajanju od četiri godine ili zdravstveni radnik sa višim,
odnosno visokim obrazovanjem na studijama prvog stepena (osnovne strukovne, osnovne akademske
ili specijalističke strukovne studije);
9) zaposleni koji je odgovoran za upravljanje medicinskim otpadom.
Ako zdravstvena ustanova iz stava 1. ovog člana nema zaposlenog doktora
medicine specijalistu epidemiologije, za člana komisije može se imenovati drugi doktor medicine
specijalista epidemiologije, sa edukacijom iz oblasti bolničkih infekcija u skladu sa zakonom.
Ako zdravstvena ustanova iz stava 1. ovog člana, nema zaposlenog doktora
medicine specijaliste iz stava 1. tač. 3)-6) ovog člana, za člana komisije može se imenovati
drugi zaposleni doktor medicine druge specijalnosti.
Član 11
U zdravstvenim ustanovama koje obavljaju zdravstvenu delatnost na više
nivoa zdravstvene zaštite, komisiju čine:
1) rukovodioci organizacionih jedinica ustanove ili zaposleni koje predlože
rukovodioci organizacionih jedinica;
2) doktor medicine specijalista epidemiologije odnosno drugi doktor medicine,
specijalista, u skladu sa programom te ustanove;
3) zaposleni koji je odgovoran za upravljanje medicinskim otpadom;
4) zdravstveni radnik koji ima srednje obrazovanje u trajanju od četiri
godine ili zdravstveni radnik sa višim, odnosno visokim obrazovanjem na studijama prvog stepena
(osnovne strukovne, osnovne akademske ili specijalističke strukovne studije).
Član 12
Zdravstvena ustanova i socijalna ustanova u kojoj se obavlja i zdravstvena
delatnost, o sastavu komisije obaveštava nadležni institut, odnosno zavod za javno zdravlje.
Član 13
Komisija obavlja sledeće poslove:
1) donosi i periodično revidira program i stručno- metodološka uputstva
za mere prevencije i suzbijanja bolničkih infekcija;
2) dostavlja uputstva u pismenoj ili elektronskoj formi svim organizacionim
jedinicama;
3) donosi godišnji plan rada komisije kojim:
(1) određuje stručne prioritete u suzbijanju bolničkih infekcija
prema epidemiološkoj situaciji, kao i postupke u okviru mera za prevenciju i suzbijanje bolničkih
infekcija u skladu sa preporukama i uputstvima Republičke stručne komisije za nadzor nad
bolničkim infekcijama;
(2) određuje metod u praćenju bolničkih infekcija prema preporuci
doktora medicine specijaliste epidemiologije;
(3) prati primenu preporuka i mera za prevenciju i suzbijanje bolničkih
infekcija;
(4) analizira kretanje bolničkih infekcija i utvrđuje prioritete
u epidemiološkom nadzoru;
(5) analizira i prati potrošnju lekova koji se koriste u terapiji
infekcija i daje preporuke za racionalnu i efikasnu prevenciju i terapiju bolničkih infekcija;
(6) sarađuje sa nadležnim institutima, odnosno zavodima za javno
zdravlje;
(7) razmatra periodične izveštaje koje priprema organizaciona jedinica
za bolničke infekcije u zdravstvenim ustanovama, na sekundarnom i tercijarnom nivou zdravstvene
zaštite, odnosno zdravstveni radnik zadužen za prevenciju i suzbijanje bolničkih infekcija
koji ima srednje obrazovanje u trajanju od četiri godine ili zdravstveni radnik sa višim,
odnosno visokim obrazovanjem na studijama prvog stepena (osnovne strukovne, osnovne akademske
ili specijalističke strukovne studije) u saradnji sa doktorom medicine specijalistom epidemiologije;
(8) podnosi periodične izveštaje odgovornom licu - direktoru ustanove
i nadležnom institutu, odnosno zavodu za javno zdravlje.
Rad komisije odvija se na sastancima koji se organizuju najmanje dva puta
godišnje, a po potrebi i češće, zavisno od epidemiološke situacije u pogledu bolničkih infekcija.
Članovi komisije za svoj rad odgovorni su direktoru zdravstvene, odnosno
socijalne ustanove u kojoj se obavlja i zdravstvena delatnost.
Direktor ustanove odgovoran je za sprovođenje mera prevencije i suzbijanja
bolničkih infekcija.
Član 14
Zdravstvena ustanova na sekundarnom i tercijarnom nivou zdravstvene zaštite
ima organizacionu jedinicu za bolničke infekcije (služba, odeljenje, grupa, odsek, kabinet
i sl.).
Zdravstvene ustanove na primarnom nivou, zdravstvene ustanove koje obavljaju
zdravstvenu delatnost na više nivoa zdravstvene zaštite socijalne ustanove u kojima se obavlja
i zdravstvena delatnost, privatna praksa i druga pravna lica koja obavljaju i određene poslove
iz zdravstvene delatnosti u skladu sa zakonom, u obavezi su da imaju jednog zdravstvenog
radnika koji ima srednje obrazovanje u trajanju od četiri godine ili zdravstvenog radnika
sa višim, odnosno visokim obrazovanjem na studijama prvog stepena (osnovne strukovne, osnovne
akademske ili specijalističke strukovne studije) iz člana 9. stav 1. tačka 5) ovog pravilnika
koji obavlja i poslove vezane za prevenciju i suzbijanje bolničkih infekcija, i koji je edukovan
iz oblasti bolničkih infekcija u skladu sa zakonom.
Ako privatna praksa, u skladu sa zakonom, nema zaposleno lice iz stava
2. ovog člana, poslove vezane za prevenciju i praćenje bolničkih infekcija, obavlja njen
osnivač.
3. Organizaciona jedinica za bolničke infekcije
Član 15*
Organizacione jedinice za bolničke infekcije se formiraju u skladu sa zakonom.
Organizacionu jedinicu za bolničke infekcije iz člana 14. stav 1. ovog
pravilnika, čine zaposleni doktor medicine specijalista epidemiologije i zdravstveni radnik
iz člana 10. stav 1. tač. 2) i 8) ovog pravilnika koji obavljaju poslove vezane za prevenciju
i suzbijanje bolničkih infekcija, edukovani iz oblasti bolničkih infekcija u skladu sa zakonom.
Broj zaposlenih u organizacionoj jedinici za bolničke infekcije zavisi
od broja postelja u ustanovi u skladu sa zakonom.
Organizaciona jedinica treba da ima jednog doktora medicine specijalistu
epidemiologije na najmanje 400 bolničkih postelja, sa uvećanjem za jednog epidemiologa na
svakih narednih 600 postelja koji je dodatno osposobljen u najmanje jednom semestru postdiplomskog
obrazovanja u oblasti epidemiološkog nadzora, prevencije i kontrole bolničkih infekcija ili
koji je dodatno osposobljen kroz teoretski i praktični rad u najmanje 300 sati nastave.
Organizaciona jedinica treba da ima jednog zdravstvenog radnika zaduženog
za prevenciju i suzbijanje bolničkih infekcija koji ima srednje obrazovanje u trajanju od
četiri godine ili zdravstvenog radnika sa višim odnosno, visokim obrazovanjem na studijama
prvog stepena (osnovne strukovne, osnovne akademske ili specijalističke strukovne studije)
koji obavlja poslove vezane za prevenciju i suzbijanje bolničkih infekcija na svakih 200
bolničkih postelja koji je dodatno osposobljen u trajanju od najmanje 300 sati nastave u
obliku teoretskog ili praktičkog rada pri čemu se praktički rad mora obaviti u visoko rizičnim
odeljenjima u bolnici sa razvijenom praksom u prevenciji i kontroli bolničkih infekcija.
Ako zdravstvena ustanova iz člana 14. stav 1. ovog pravilnika nema zaposlenog
doktora medicine specijalistu epidemiologije, poslove iz stava 2. ovog člana, može obavljati
drugi doktor medicine specijalista epidemiologije, edukovan iz oblasti bolničkih infekcija
u skladu sa zakonom.
Član 16
Organizaciona jedinica za bolničke infekcije iz člana 14. ovog pravilnika,
prati zdravstveno stanje hospitalizovanih pacijenata, predlaže i prati sprovođenje mera prevencije
i suzbijanja bolničkih infekcija.
Član 17
Poslovi doktora medicine specijaliste epidemiologije iz člana 10. stav
1. tačka 2) ovog pravilnika u okviru organizacione jedinice za bolničke infekcije su:
1) praćenje epidemiološke situacije u pogledu bolničkih infekcija primenom
epidemiološkog metoda koji je po vrsti i obimu utvrđen planom i programom ustanove iz člana
6. ovog pravilnika, postavljanje dijagnoze bolničkih infekcija u skladu sa članom 3. ovog
pravilnika;
2) analiziranje epidemiološke situacije na osnovu prikupljenih podataka
i periodično, najmanje jednom kvartalno, izveštavanje komisije ili komisije na nivou organizacionih
jedinica iz člana 7. ovog pravilnika u skladu sa pravilnikom ustanove;
3) učestvovanje u pripremi preporuka i stručno metodoloških uputstava za
prevenciju i suzbijanje bolničkih infekcija;
4) praćenje primene preporuka i stručno metodoloških uputstava za prevenciju
i suzbijanje bolničkih infekcija, kao i procene efikasnosti primenjenih mera;
5) registrovanje i evidentiranje bolničkih infekcija, odnosno kolonizacija
prema utvrđenim prioritetima i izolatima bakterija od epidemiološkog značaja.
6) prikupljanje prijava pojedinačnih bolničkih infekcija na propisanom
obrascu potpisanom od strane lekara koji je bolničku infekciju registrovao i slanje nadležnom
institutu, odnosno zavodu za javno zdravlje u skladu sa zakonom;
7) vođenje knjige evidencije bolničkih infekcija registrovanih i prijavljenih
na nivou ustanove u skladu sa zakonom;
8) pružanje stručne pomoći doktorima medicine u svakodnevnom radu;
9) prijavljivanje sumnje na epidemiju bolničkih infekcija doktoru medicine
specijalisti epidemiologije nadležnog instituta, odnosno zavoda za javno zdravlje na način
i u roku predviđenim zakonom;
10) saradnja sa doktorom medicine specijalistom epidemiologije nadležnog
instituta, odnosno zavoda za javno zdravlje, pri istraživanju epidemije i utvrđivanju preporuka
i mera za suzbijanje epidemije u skladu sa zakonom;
11) davanje preporuka zaduženim licima pri planiranju građevinskih radova
u ustanovi sa aspekta prevencije i suzbijanja bolničkih infekcija;
12) davanje preporuka zaduženim licima za javne nabavke u ustanovi pri
planiranju nabavke sredstava za dezinfekciju, sterilizaciju, medicinskog i drugog pribora
i opreme sa aspekta prevencije i suzbijanja bolničkih infekcija;
13) organizovanje kontinuirane edukacije za zaposlena lica u zdravstvenoj
ustanovi, u skladu sa zakonom;
14) bezbedno čuvanje podataka, u skladu sa zakonom;
15) pripremanje periodičnih izveštaja koji se, nakon usvajanja od strane
komisije, dostavljaju nadležnom institutu, odnosno zavodu za javno zdravlje.
Član 18
Poslovi zdravstvenog radnika zaduženog za prevenciju i suzbijanje bolničkih
infekcija iz člana 10. stav 1. tačka 8) ovog pravilnika, u okviru organizacione jedinice
za bolničke infekcije su:
1) dnevno prikupljanje podataka o pacijentima koji su u riziku za nastanak
bolničkih infekcija prema programu i planu ustanove, upisivanje podataka u obrazac za nadzor
koji je prihvatila i odobrila komisija ustanove i obaveštavanje doktora medicine specijalistu
epidemiologije iz člana 10. stav 1. tačka 2) ovog pravilnika nadležnog za bolničke infekcije
o prikupljenim podacima;
2) učestvovanje u pripremi preporuka i stručno metodoloških uputstava za
prevenciju i suzbijanje bolničkih infekcija sa aspekta izvođenja sestrinskih procedura;
3) praćenje primene preporuka i stručno metodoloških uputstava za prevenciju
i suzbijanje bolničkih infekcija;
4) dnevni uvid u izdate nalaze mikrobiološke laboratorije;
5) uvid u rezultate kontrole sterilizacije;
6) praćenje bolničke infekcije, odnosno kolonizacije prema utvrđenim prioritetima
i izolatima bakterija od epidemiološkog značaja;
7) pružanje stručne pomoći zaposlenim licima u svakodnevnom radu;
8) pružanje pomoći doktoru medicine specijalisti epidemiologije iz člana
10. stav 1. tačka 2) ovog pravilnika, pri istraživanju epidemije bolničke infekcije i pri
utvrđivanju preporuka i mera za suzbijanje epidemije;
9) učestvovanje u kontinuiranoj edukaciji za zaposlena lica u zdravstvenoj
ustanovi;
10) bezbedno čuvanje podataka, u skladu sa zakonom.
Zdravstveni radnik iz stava 1. ovog člana, koji obavlja poslove vezane
za prevenciju i suzbijanje bolničkih infekcija, za svoj rad neposredno odgovara doktoru medicine
specijalisti epidemiologije iz člana 10. stav 1. tačka 2) ovog pravilnika.
Član 19
Poslovi zdravstvenog radnika iz člana 9. stav 1. tačka 5) i člana 11. stav
1. tačka 4) ovog pravilnika koji obavlja poslove vezane za prevenciju i suzbijanje bolničkih
infekcija u ustanovama koje nemaju organizacionu jedinicu za bolničke infekcije su:
1) učestvovanje u pripremi preporuka za prevenciju i suzbijanje bolničkih
infekcija;
2) praćenje primene preporuka, postupaka i mera za prevenciju i suzbijanje
bolničkih infekcija;
3) uvid u rezultate kontrole sterilizacije;
4) praćenje primena mera bezbednog upravljanja opasnim otpadom;
5) učestvovanje u kontinuiranoj edukaciji za zaposlena lica u zdravstvenoj
ustanovi.
4. Uloga instituta, odnosno zavoda za javno zdravlje u epidemiološkom
nadzoru nad bolničkim infekcijama
Član 20
Institut, odnosno zavod za javno zdravlje, organizuje epidemiološki nadzor
nad bolničkim infekcijama u zdravstvenim ustanovama i drugim subjektima iz člana 1. ovog
pravilnika na teritoriji za koju je osnovan.
Institut, odnosno zavod za javno zdravlje:
1) pruža potrebnu stručno-metodološku pomoć zdravstvenim ustanovama ili
drugom subjektu iz člana 1. ovog pravilnika tokom organizovanja i izvođenja epidemiološkog
nadzora nad bolničkim infekcijama;
2) učestvuje u radu komisije;
3) prikuplja i analizira dostavljene prijave i izveštaje o bolničkim infekcijama
iz ustanova na teritoriji svoje nadležnosti;
4) vrši ispitivanje epidemija bolničkih infekcija u saradnji sa organizacionom
jedinicom za bolničke infekcije odnosno zdravstvenim radnikom koji obavlja poslove vezane
za prevenciju i suzbijanje bolničkih infekcija i Komisijom ustanove na teritoriji svoje nadležnosti;
5) predlaže mere za sprečavanje prenošenja bolničkih infekcija u epidemiji;
6) organizuje kontinuiranu edukaciju iz oblasti bolničkih infekcija, u
skladu sa zakonom;
7) sačinjava izveštaje o bolničkim infekcijama u ustanovama na teritoriji
svoje nadležnosti i dostavlja ih Zavodu za javno zdravlje osnovanom za teritoriju Republike
Srbije.
5. Uloga Zavoda za javno zdravlje osnovanog za teritoriju
Republike Srbije u epidemiološkom nadzoru nad bolničkim infekcijama
Član 21
Zavod za javno zdravlje osnovan za teritoriju Republike Srbije, organizuje
epidemiološki nadzor nad bolničkim infekcijama u zdravstvenim ustanovama i drugim subjektima
iz člana 1. stav 2. ovog pravilnika i prati kretanje bolničkih infekcija na teritoriji Republike
Srbije na osnovu izveštaja instituta, odnosno zavoda za javno zdravlje.
Zavod za javno zdravlje osnovan za teritoriju Republike Srbije:
1) organizuje epidemiološki nadzor nad bolničkim infekcijama na teritoriji
Republike Srbije;
2) pruža stručnu pomoć u oblasti bolničkih infekcija institutima, odnosno
zavodima za javno zdravlje na teritoriji Republike Srbije;
3) koordinira i učestvuje u proceni efikasnosti mera prevencije i nadzora
nad bolničkim infekcijama na teritoriji Republike Srbije;
4) priprema izveštaje dva puta godišnje o kretanju bolničkih infekcija
na osnovu podataka instituta, odnosno zavoda za javno zdravlje na teritoriji Republike Srbije
i dostavlja ih Republičkoj stručnoj komisiji za nadzor nad bolničkim infekcijama i ministarstvu
nadležnom za poslove zdravlja;
5) priprema republičke programe, planove, preporuke (vodiče) i stručno
metodološka uputstva za njihovu primenu iz oblasti prevencije bolničkih infekcija i nadzora
nad bolničkim infekcijama u saradnji sa institutima, odnosno zavodima za javno zdravlje,
referentnim zdravstvenim ustanovama i Republičkom stručnom komisijom za nadzor nad bolničkim
infekcijama u skladu sa zakonom;
6) organizuje kontinuiranu edukaciju iz oblasti prevencije i suzbijanja
bolničkih infekcija, u skladu sa zakonom;
7) pruža neophodne informacije ministarstvu nadležnom za poslove zdravlja
u pogledu bolničkih infekcija u zdravstvenim ustanovama i drugim subjektima iz člana 1. stav
2. ovog pravilnika.
8) obavlja stručne, administrativne, tehničke i informativne poslove za
potrebe Republičke stručne komisije za nadzor nad bolničkim infekcijama, u skladu sa zakonom.
6. Uloga Republičke stručne komisije za nadzor nad bolničkim
infekcijama
Član 22
Republičku stručnu komisiju za nadzor nad bolničkim infekcijama, na predlog
Zavoda za javno zdravlje osnovanog za teritoriju Republike Srbije i referentnih zdravstvenih
ustanova, obrazuje ministar u skladu sa zakonom.
Republička stručna komisija za nadzor nad bolničkim infekcijama iz stava
1. ovog člana:
1) učestvuje u pripremi republičkih programa, planova, preporuka (vodiča)
i stručno metodoloških uputstava iz oblasti prevencije bolničkih infekcija i nadzora nad
bolničkim infekcijama,
2) razmatra godišnje izveštaje o kretanju bolničkih infekcija koje priprema
Zavod za javno zdravlje osnovan za teritoriju Republike Srbije,
3) razmatra uspešnost sprovođenja mera prevencije bolničkih infekcija i
nadzora nad bolničkim infekcijama i uspešnost realizovanih republičkih programa, planova
i stručno metodoloških uputstava i daje zaključke i preporuke za unapređenje zaštite stanovništva
od bolničkih infekcija,
4) pruža neophodne informacije ministarstvu nadležnom za poslove zdravlja,
u vezi sa bolničkim infekcijama u zdravstvenim ustanovama.
III MERE ZA PREVENCIJU I SUZBIJANJE BOLNIČKIH INFEKCIJA
Član 23
Prevencija i suzbijanje bolničkih infekcija predstavlja skup aktivnosti
u oblasti bezbednosti pacijenata tokom pružanja zdravstvene zaštite, kao i bezbednosti zaposlenih
lica. U sprovođenju tih aktivnosti odgovorni su svi zaposleni u zdravstvenoj ustanovi i drugim
subjektima iz člana 1. ovog pravilnika.
Član 24
Mere za prevenciju i suzbijanje bolničkih infekcija koje se sprovode u
skladu sa zakonom i sadržane su u procedurama i stručno metodološkim uputstvima su:
1) pregled, trijaža i sanitarna obrada bolesnika pri prijemu na bolničko
lečenje i prema kliničkim indikacijama, mikrobiološka i epidemiološka obrada bolesnika;
2) sprovođenje sanitarno-higijenskih postupaka pri radu, propisano ponašanje
zaposlenih, bolesnika i posetilaca unutar zdravstvene ustanove i drugih subjekata iz člana
1. ovog pravilnika;
3) čišćenje, pranje, dezinfekcija svih radnih površina i pripadajuće opreme
i provetravanje radnih prostorija;
4) higijena ruku, radne odeće i obuće;
5) dezinfekcija instrumenata i medicinskog pribora;
6) sterilizacija opreme i pribora za medicinske postupke;
7) aseptični postupci pri radu;
8) prikupljanje, razvrstavanje, pranje, sterilizacija i transport rublja
na način da se izbegne ukrštanje puteva "čisto-nečisto";
9) obezbeđivanje zdravstvene bezbednosti namirnica, uključujući vodu za
piće, i redovnu kontrolu njene zdravstvene ispravnosti, kao i obezbeđivanje sanitarno-tehničkih
i higijenskih uslova prilikom prijema, čuvanja i podele hrane;
10) obezbeđivanje zdravstvene ispravnosti i kvaliteta vode za potrebe hemodijalize;
11) obezbeđivanje kvaliteta vazduha;
12) dezinfekcija, dezinsekcija i deratizacija u ustanovi i neposrednoj
okolini;
13) bezbedno upravljanje medicinskim otpadom;
14) rano otkrivanje i lečenje obolelih od bolničkih infekcija, izolacija
obolelih, odnosno kolonizovanih prema epidemiološkim indikacijama i prioritetima;
15) prikupljanje podataka, evidentiranje bolničkih infekcija, prijavljivanje
bolničkih infekcija, analiza i izveštavanje o bolničkim infekcijama;
16) praćenje i suzbijanje rezistencije pojedinih vrsta mikroorganizama
na antimikrobne lekove, praćenje potrošnje antibiotika i protokolisana upotreba antibiotika;
17) upisivanje rezultata lekarskog pregleda, epidemiološke i mikrobiološke
obrade u izveštaj, a u otpusnoj listi pacijenta upisivanje prisustvo mikroorganizama sa značajnim
oblicima rezistencije, kao uzročnika infekcije ili kolonizacije, kao i preporuka o daljem
lečenju ili zaštiti pacijenta;
18) sprovođenje preventivnih i specifičnih mera kod pacijenata i zdravstvenih
radnika, zdravstvenih saradnika i drugih zaposlenih lica (imunizacija, hemoprofilaksa, seroprofilaksa);
19) zbrinjavanje, prijavljivanje i praćenje zdravstvenih radnika, zdravstvenih
saradnika i drugih zaposlenih lica, prilikom ozleda oštrim predmetima u zdravstvenoj ustanovi
i drugom subjektu iz člana 1. stav 2. ovog pravilnika i kontaminacije kože i sluzokože biološkim
materijalom, posebno onih lica koja su profesionalno izložena potencijalno infektivnom materijalu;
20) obezbeđivanje sanitarno-higijenske i tehničke ispravnosti objekta,
opreme i instalacija prema medicinskim potrebama;
21) kontinuirana edukacija edukatora - članova organizacione jedinice za
bolničke infekcije o epidemiologiji bolničkih infekcija, metodologiji epidemiološkog nadzora
i savremenim metodama prevencije i suzbijanja bolničkih infekcija baziranim na dokazima,
kao i nadzora nad sanitarno-higijenskim uslovima;
22) kontinuirana edukacija zaposlenih lica o savremenim metodama prevencije
i suzbijanja bolničkih infekcija baziranim na dokazima, u skladu sa zakonom.
Član 25
Procedure i stručno metodološka uputstva sprovođenja mera iz člana 24.
ovog pravilnika sastavni su deo programa iz člana 5. stav 1. ovog pravilnika.
IV PRELAZNA I ZAVRŠNA ODREDBA
Član 26
Danom stupanja na snagu ovog pravilnika prestaje da važi Pravilnik o sprečavanju,
ranom otkrivanju i suzbijanju bolničkih infekcija ("Službeni glasnik RS", broj
77/15).
Član 27
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije" a odredbe člana 9. stav 2, člana 10. stav 2. i člana 15.
stav 6. ovog pravilnika važe do 31. decembra 2025. godine.