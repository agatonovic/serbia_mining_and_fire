Title: PRAVILNIKO POSTUPKU PREGLEDA I PROVERE OPREME ZA RAD I PREGLEDA I ISPITIVANJA ELEKTRIČNIH I GROMOBRANSKIH INSTALACIJA I ISPITIVANJA USLOVA RADNE SREDINE
URL: https://www.paragraf.rs/propisi/pravilnik-o-pregledu-i-proveri-opreme-za-rad-i-pregledu-elektricnih-i-gromobranskih-instalacija.html
Extracted: 2025-07-06T23:12:50.819392
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O POSTUPKU PREGLEDA I PROVERE OPREME ZA RAD I PREGLEDA I ISPITIVANJA ELEKTRIČNIH I GROMOBRANSKIH INSTALACIJA I ISPITIVANJA USLOVA RADNE SREDINE
("Sl. glasnik RS", br. 76/2024 i 38/2025)
1. Uvodna odredba
Sadržina pravilnika
Član 1
Ovim pravilnikom propisuju se postupak i rokovi preventivnih i periodičnih pregleda i provere opreme za rad i ispitivanja električnih i gromobranskih instalacija, kao i preventivnih i periodičnih ispitivanja uslova radne sredine, odnosno hemijskih, bioloških i fizičkih štetnosti (osim jonizujućih zračenja), mikroklime i osvetljenosti.
2. Pregledi i provere opreme za rad i pregledi i ispitivanja električnih i gromobranskih instalacija
Predmet preventivnih i periodičnih pregleda i provere opreme za rad i pregleda i ispitivanja električnih i gromobranskih instalacija
Član 2
Preventivnim i periodičnim pregledima i proverama opreme za rad i pregledima i ispitivanjima električnih i gromobranskih instalacija proverava se i utvrđuje da li su na opremi za rad, propisanoj ovim pravilnikom, koja se koristi u procesu rada, primenjene mere bezbednosti i zdravlja na radu utvrđene propisima u oblasti bezbednosti i zdravlja na radu, tehničkim propisima, standardima i uputstvima proizvođača.
Oprema za rad, električne i gromobranske instalacije koji podležu preventivnim i periodičnim pregledima i proverama
Član 3
Oprema za rad koja podleže preventivnim i periodičnim pregledima i proverama, u smislu ovog pravilnika, jeste:
1) dizalice i uređaji bez obzira na nosivost, na mehanizovani ili ručni pogon (osim auto-dizalice koja je deo opreme na putničkim automobilima), koji služe za dizanje, spuštanje i prenošenje tereta pomoću čeličnog ili drugog užeta, lanca, hidrauličnog sistema i dr.;
2) podizna platforma na mehanizovani pogon koja, pomoću ugrađene platforme ili korpe, služi za dizanje i spuštanje zaposlenih radi obavljanja radnih operacija;
3) viseća skela, na mehanizovani ili ručni pogon, koja na vertikalnim površinama zgrada, na fasadama zgrada, gradilištima i u objektima namenjenim za radne i pomoćne prostorije služi za dizanje i spuštanje zaposlenih i materijala, zajedno sa sistemom vezivanja zaposlenih u cilju sprečavanja pada sa visine;
4) samohodno vozilo, na mehanizovani pogon, koje se koristi za unutrašnji transport - vuču, potiskivanje, dizanje, spuštanje i prenošenje tereta;
5) građevinska oprema, na mehanizovani pogon, koja se koristi za unutrašnji transport - vuču, potiskivanje, dizanje, spuštanje, prenošenje, sabijanje, razastiranje, podbušivanje materijala i tereta;
6) uređaji neprekidnog transporta (transporteri) za prenos tereta (osim transportera koji se koriste u trgovinskim i sličnim objektima);
7) presa, makaze, nož i valjak, na mehanizovani pogon koji su fiksno postavljeni za sečenje, presovanje, savijanje i izvlačenje materijala, a u koje se materijal za obradu ulaže ili vadi ručno;
8) oprema za preradu i obradu metala, drveta, plastičnih i sličnih materijala, na mehanizovani pogon, koja je privremeno ili na duži vremenski period postavljena i/ili oslonjena, u koju se materijal za obradu ulaže ili vadi ručno;
9) uređaji u kojima se nanose i suše premazna sredstva čije komponente u dodiru sa vazduhom obrazuju zapaljive i eksplozivne smeše, isparenja i hemijske štetnosti opasne po zdravlje zaposlenih;
10) oprema, odnosno postrojenja za proizvodnju, punjenje, merenje i kontrolu, sa cevovodima za napajanje, razvođenje i transport eksplozivnih, otrovnih i zagušljivih fluida - gasova ili tečnosti, osim prirodnog gasa (zemni gas), u objektima koji se koriste kao radni i pomoćni prostor, osim za opremu čiji je pregled i provera obuhvaćen drugim propisima;
11) protiveksplozijsko zaštićena oprema za rad, osim protiveksplozijski zaštićene opreme za rad čiji je pregled i provera obuhvaćen drugim propisima;
12) električne instalacije niskog napona i gromobranske instalacije u objektu namenjenom za radne i pomoćne prostorije;
13) privremena električna instalacija sa uređajima, opremom i priborom, postavljena za vreme izgradnje građevinskih objekata ili izvođenja drugih radova;
14) tehnološke linije i druga kombinovana oprema za rad koja predstavlja funkcionalnu tehnološku celinu, a sadrži neki od tipova opreme za rad iz tač. od 1) do 12) ovog člana, pri čemu se pregleda i proverava kao jedinstveno postrojenje;
15) ostala oprema za rad (mašine, uređaji, postrojenja, instalacije i alati) za koju je poslodavac aktom o proceni rizika utvrdio da se na njoj vrše preventivni i periodični pregledi i provere.
Vršilac preventivnih i periodičnih pregleda i provere opreme za rad i pregleda i ispitivanja električnih i gromobranskih instalacija
Član 4
Preglede i provere opreme za rad i preglede i ispitivanja električnih i gromobranskih instalacija vrši pravno lice sa licencom za obavljanje poslova pregleda i provere opreme za rad i pregleda i ispitivanja električnih i gromobranskih instalacija, koje poseduje odgovarajuće instrumente i uređaje za obavljanje pregleda i provere, navedene sa tehničkim karakteristikama u prihvaćenoj metodologiji.
Stručni nalaz
Član 5
O izvršenom pregledu i proveri opreme za rad i pregledu i ispitivanju električnih i gromobranskih instalacija izdaje se stručni nalaz korisniku opreme za rad, najkasnije u roku od 30 dana od dana obavljenog pregleda i provere opreme za rad i pregleda i ispitivanja električnih i gromobranskih instalacija.
Uz stručni nalaz pravno lice koje je obavilo preglede i provere opreme za rad i preglede i provere električnih i gromobranskih instalacija prilaže kopiju licence tog pravnog lica i odgovornog lica koje je potpisalo stručni nalaz.
Zaključak stručnog nalaza potpisuje odgovorno lice sa licencom.
Stručni nalaz potpisuje odgovorno lice u pravnom licu i isti može elektronski potpisati.
Poslodavac u skladu sa Zakonom o bezbednosti i zdravlju na radu pravnom licu sa licencom stavlja na raspolaganje neophodnu dokumentaciju i obezbeđuje sve uslove za nesmetan i bezbedan rad (uputstvo za upotrebu i bezbedan rad, ažurnu skicu položaja opreme za rad u prostoru, bezbedan pristup opremi za rad, prisustvo rukovaoca, po potrebi probni teret i sl.).
Sadržina stručnog nalaza
Član 6
Stručni nalaz, obavezno, sadrži:
1) poslovno ime i sedište pravnog lica sa licencom koje je obavilo preglede i provere opreme za rad i preglede i ispitivanja električnih i gromobranskih instalacija i izdalo stručni nalaz;
2) broj stručnog nalaza i datum njegovog izdavanja;
3) poziv na propise, odnosno akte i dokumente na osnovu kojih je utvrđena obaveza obavljanja pregleda i provere opreme za rad i pregleda i ispitivanja električnih i gromobranskih instalacija;
4) naziv i sedište korisnika opreme za rad i električnih i gromobranskih instalacija;
5) mesto, datum i vreme početka i završetka pregleda i provere opreme za rad električnih i gromobranskih instalacija;
6) ime i prezime odgovornog lica sa licencom za obavljanje pregleda i provere opreme za rad i pregleda i ispitivanja električnih i gromobranskih instalacija, koje potpisuje stručni nalaz;
7) ime i prezime i stručna sprema lica koja su, u skladu sa metodologijama obavila preglede i provere opreme za rad i preglede i ispitivanja električnih i gromobranskih instalacija;
8) podatke o opremi za rad i električnim i gromobranskim instalacijama koja je predmet pregleda, provere i ispitivanja (bliži podaci kojima se identifikuje oprema i instalacije sa opisom namene, odnosno mestom rada u prostoru - fotografija i skica sa položajem i lokacijom u prostoru (za mašinu, uređaj i postrojenje), kao i o materijalima i sirovinama koji se koriste);
9) podatke o instrumentima i uređajima koji su korišćeni u postupku pregleda i provere opreme za rad i pregleda i ispitivanja električnih i gromobranskih instalacija;
10) utvrđeno stanje sa izmerenim veličinama, odnosno vrednostima i veličinama i vrednostima karakterističnim za određene elemente provere u skladu sa metodologijama pregleda i provere opreme za rad i pregleda i ispitivanja električnih i gromobranskih instalacija, sa navedenim postupkom provere i proverenim deklarisanim vrednostima, kao i posebno iskazane i utvrđene nedostatke i nepravilnosti prema propisima;
11) zaključak da li su na pregledanoj i proverenoj opremi za rad i električnim i gromobranskim instalacijama primenjene ili nisu primenjene propisane mere za bezbednost i zdravlje na radu, odnosno da li je oprema i instalacije bezbedna za upotrebu - korišćenje.
Verifikaciju otklanjanja nedostataka može vršiti isključivo pravno lice sa licencom.
Nalepnica o neispravnosti
Član 7
Kada se utvrdi da na opremi za rad i električnim i gromobranskim instalacijama nisu primenjene mere za bezbedan i zdrav rad, lice koje vrši pregled i proveru opreme za rad dužno je da na vidnom mestu na opremi postavi nalepnicu, sa natpisom: "NEISPRAVNO! ZABRANJENO KORIŠĆENJE!" za označavanje neispravnosti.
Nalepnica o neispravanosti treba da bude samolepljiva, pravougaonog oblika, dimenzija 350 x 200 mm, crvene podloge, sa natpisom bele boje.
Posle izdavanja stručnog nalaza kojim se potvrđuje da su na opremi za rad i električnim i gromobranskim instalacijama primenjene mere za bezbedan i zdrav rad sa opreme za rad skida se nalepnica o neispravnosti.
Rokovi za preventivne preglede i provere opreme za rad i preglede i ispitivanja električnih i gromobranskih instalacija
Član 8
Preventivni pregledi i provere opreme za rad obavljaju se pre početka korišćenja, odnosno pre davanja na upotrebu zaposlenima, posle remonta, rekonstrukcije ili havarije, kao i pre početka rada na novom mestu rada ako je stacionarna oprema premeštena sa jednog na drugo mesto, nakon otklanjanja nedostataka utvrđenih od strane pravnog lica sa licencom, posle naložene mere inspektora rada, kao i ukoliko dođe do bilo kojih promena na opremi za rad koje utiču na bezbedan i zdrav rad zaposlenih.
Preventivni pregledi i provere opreme za rad ne obavljaju se za opremu za rad koju, prilikom prvog stavljanja u upotrebu, nije potrebno sklapati, sastavljati ili montirati ili opremu za rad koju je proizvođač stavio u pogon i predao na korišćenje poslodavcu, a pregledi i ispitivanja električnih i gromobranskih instalacija ne obavljaju se na početku korišćenja novih objekata za koje je pribavljena upotrebna dozvola iz zakona kojim se reguliše planiranje i izgradnja.
Rokovi za periodične preglede i provere opreme za rad i preglede i ispitivanja električnih i gromobranskih instalacija
Član 9
Periodični pregledi i provere opreme za rad i pregledi i ispitivanja električnih instalacija obavljaju se u roku koji je utvrđen tehničkim propisima i standardima ili koji je određen uputstvom proizvođača, a najkasnije u roku od tri godine od dana prethodnog pregleda i provere, osim periodičnih pregleda i provere privremene električne instalacije sa uređajima, opremom i priborom, koji se obavljaju u roku od šest meseci od dana prethodnog pregleda i provere i periodičnih pregleda i provere opreme za rad koju poslodavac utvrdi aktom o proceni rizika, koji se obavljaju u roku utvrđenom tim aktom ali ne dužim od tri godine od dana prethodnog pregleda i provere.
Pregledi i ispitivanja gromobranskih instalacija se obavljaju u roku koji je utvrđen tehničkim propisima i standardima za utvrđeni nivo zaštite objekta od atmosferskog pražnjenja za objekte nivoa zaštite od atmosferskog pražnjena 1 i 2 najduži rok za ispitivanje iznosi dve godine, a za objekte nivoa 3 i 4, taj rok iznosi četiri godine.
3. Ispitivanje uslova radne sredine
Predmet preventivnih i periodičnih ispitivanja uslova radne sredine
Član 10
Preventivnim i periodičnim ispitivanjima uslova radne sredine (u daljem tekstu: ispitivanja) proverava se i utvrđuje da li su na radnom mestu i u radnoj sredini primenjene mere bezbednosti i zdravlja na radu utvrđene propisima u oblasti bezbednosti i zdravlja na radu, tehničkim propisima i standardima.
Na radnim mestima i u radnoj sredini gde se u tehnološkim procesima pojavljuju ili opravdano očekuju hemijske, fizičke i biološke štetnosti, preventivna i periodična ispitivanja realizuju se prema Planu i programu monitoringa uslova radne sredine, koji obavezno sadrže merna mesta, parametre za praćenje i periodiku ispitivanja i to samo za parametre hemijskih, fizičkih i bioloških štetnosti.
Plan i program monitoringa uslova radne sredine izrađuje pravno lice sa licencom u skladu sa aktom o proceni rizika i u saradnji sa poslodavcem.
Ukoliko tokom vremena dođe do promena koje utiču na uslove radne sredine neophodno je izvršiti ažuriranje Plana i programa monitoringa.
Ažuriranje Plana i programa monitoringa vrši pravno lice sa licencom u saradnji sa poslodavcem.
Poslodavac u skladu sa Zakonom o bezbednosti i zdravlju na radu pravnom licu sa licencom stavlja na raspolaganje akt o proceni rizika i drugu neophodnu dokumentaciju i podatke za izradu Plana i programa monitoringa uslova radne sredine.
Sadržina i obim ispitivanja
Član 11
Ispitivanja obuhvataju:
1) mikroklimu (temperatura, brzina strujanja i relativna vlažnost vazduha);
2) hemijske štetnosti (gasovi, pare, dimovi i prašine);
3) fizičke štetnosti (buka, vibracije i štetna zračenja - osim jonizujućih zračenja);
4) osvetljenost;
5) biološke štetnosti.
Ispitivanja se obavljaju analizom svih elemenata uslova radne sredine tako da se daje jedinstvena ocena obavljenog ispitivanja.
Ispitivanja se, po pravilu, vrše u uslovima kada rade svi tehnološki kapaciteti (oprema za rad, instalacije za klimatizaciju, provetravanje i sl.), što se posebno navodi u stručnom nalazu.
Ispitivanje mikroklime
Član 12
Ispitivanje mikroklime vrši se na radnom mestu i radnoj sredini u kojoj se obavlja proces rada, odnosno u kojoj se zaposleni kreću, ili zadržavaju duže od dva sata u toku radne smene.
Ispitivanja mikroklime vrše se u letnjem i zimskom periodu, a ne vrše se u radnoj sredini u kojoj se zbog specifičnosti tehnološkog procesa i kvaliteta proizvoda moraju održavati određeni proizvodni uslovi (hladnjače, sušare, prostorije za fermentaciju i sl.).
Ispitivanje mikroklime u letnjem periodu vrši se kada je spoljna temperatura iznad 25 stepeni celzijusa, a u zimskom periodu kada je spoljna temperatura ispod 5 stepeni celzijusa.
Ispitivanje mikroklime vrši se u skladu sa prihvaćenom metodologijom ispitivanja mikroklime, propisima u oblasti bezbednosti i zdravlja na radu, tehničkim propisima i standardima.
Ispitivanje mikroklime u radnoj prostoriji čija je površina do 100 m
2
vrši se najmanje na jednom mernom mestu, a u radnoj prostoriji čija je površina veća od 100 m
2
ispitivanje se vrši najmanje na svakih sledećih 100 m
2
po jedno merenje.
U slučaju kada to tehnološki proces zahteva, ili se u prostoriji nalazi više tehnologija, broj mernih mesta se određuje prema zahtevima tehnološkog procesa i karakteristikama objekta.
Ispitivanje hemijskih štetnosti
Član 13
Ispitivanje hemijskih štetnosti vrši se na radnom mestu i radnoj sredini gde se u tehnološkim i radnim procesima pojavljuju hemijske štetnosti.
Ispitivanje hemijskih štetnosti u radnoj sredini vrši se uzimanjem jednog uzorka u zoni najdalje od 5 m od izvora štetnosti, odnosno na radnom mestu najbližem izvoru štetnosti na visini 1,5 m iznad poda radnog mesta.
Ako je utvrđena koncentracija hemijskih štetnosti u zonama iz stava 2. ovog člana iznad dozvoljenih koncentracija, ispitivanje se nastavlja uzimanjem uzoraka na svakih sledećih 5 m od prethodnog mesta ispitivanja, u koncentričnim krugovima, u četiri smera od izvora štetnosti, sve dok ispitivanja ne pokažu koncentraciju hemijske štetnosti ispod dozvoljenih koncentracija.
Ispitivanja se vrše, po pravilu, u uslovima kada rade svi tehnološki kapaciteti (oprema za rad, uređaji i instalacije za ventilaciju, provetravanje, zagrevanje i sl.), što se posebno navodi u stručnom nalazu.
Na radnim mestima na kojima je u postupku ispitivanja utvrđena koncentracija hemijskih štetnosti iznad dozvoljenih koncentracija poslodavac je dužan da sprovede sve preventivne mere, u cilju smanjenja koncentracija utvrđenih hemijskih štetnosti, a nakon sprovođenja preventivnih mera vrši se ponovno ispitivanje radi procene rizika.
Ako u radnoj sredini u kojoj se na radnom mestu u tehnološkim i radnim procesima pojavljuju hemijske štetnosti dođe do pojave simptoma trovanja zaposlenih, poslodavac je dužan da u radnoj sredini obustavi rad i da sprovede sve preventivne mere u cilju otklanjanja izvora simptoma trovanja zaposlenih, a nakon sprovođenja preventivnih mera da izvrši ispitivanje hemijskih štetnosti na radnom mestu u radnoj sredini.
Poslodavac može da nastavi rad u radnoj sredini u kojoj je došlo do pojave simptoma trovanja zaposlenih, tek nakon ispitivanja hemijskih štetnosti u uslovima propisanim stavom 4. ovog člana uz korišćenje odgovarajuće lične zaštitne opreme i utvrđivanja da je koncentracija hemijskih štetnosti ispod dozvoljenih koncentracija.
Ispitivanje hemijskih štetnosti zasniva se na poznavanju tehnološkog postupka i opasnih svojstava opasnih hemijskih materija koje se koriste, kao i na poznavanju mogućnosti nastajanja opasnih hemijskih materija na radnom mestu u radnoj sredini.
Ispitivanje hemijskih štetnosti vrši se u skladu sa Planom i programom monitoringa uslova radne sredine i prihvaćenom metodologijom ispitivanja hemijskih štetnosti kvalitativnom i kvantitativnom analizom, propisima u oblasti bezbednosti i zdravlja na radu, tehničkim propisima i standardima.
Ispitivanje fizičkih štetnosti
Član 14
Ispitivanje fizičkih štetnosti vrši se na radnom mestu i radnoj sredini gde se pri tehnološkom i radnom procesu pojavljuju buka, vibracije i štetna zračenja.
Ispitivanja se vrše, po pravilu, u uslovima kada rade svi tehnološki kapaciteti (oprema za rad, uređaji i instalacija za ventilaciju, provetravanje, zagrevanje i sl.), što se posebno ističe u stručnom nalazu.
Ispitivanje vibracija obuhvata merenje, analizu i upoređivanje izmerenih veličina sa dozvoljenim vrednostima u cilju zaštite lica koja su izložena njihovom štetnom dejstvu. Ispitivanje vibracija vrši se na dodirnim površinama opreme za rad, radnim površinama, podovima i alatima na kojima se pojavljuju vibracije, a sa kojima zaposleni dolazi u neposredan dodir.
Ispitivanje štetnih zračenja (osim jonizujućih) vrši se na radnim mestima gde se ona javljaju u procesu rada pri upotrebi materijala ili opreme za rad koja zrače. Ispitivanje štetnih zračenja vrši se u uslovima kada rade svi izvori štetnih zračenja.
Ispitivanje buke, vibracija i štetnih zračenja obuhvata merenje, analizu i upoređivanje izmerenih veličina sa dozvoljenim vrednostima.
Ispitivanje fizičkih štetnosti vrši se u skladu sa prihvaćenim Planom i programom monitoringa uslova radne sredine i metodologijama ispitivanja buke, vibracija i štetnih zračenja, propisima u oblasti bezbednosti i zdravlja na radu, tehničkim propisima i standardima.
Ispitivanje osvetljenosti
Član 15
Ispitivanje osvetljenosti na radnom mestu i radnoj sredini vrši se u skladu sa prihvaćenom metodologijom ispitivanja i merenja osvetljenosti, propisima u oblasti bezbednosti i zdravlja na radu, tehničkim propisima i standardima.
Ispitivanje osvetljenosti u radnoj sredini vrši se nakon postavljanja novoizvedenog osvetljenja, posle rekonstrukcije postojećeg osvetljenja, promene namene objekta, odnosno radne prostorije u skladu sa propisima u oblasti bezbednosti i zdravlja na radu, tehničkim propisima i standardima.
Ispitivanje bioloških štetnosti
Član 16
Ispitivanje bioloških štetnosti u radnim prostorijama i na svim radnim mestima gde mogu da se opravdano očekuju u procesu rada vrši se u skladu sa Planom i programom monitoringa uslova radne sredine i prihvaćenom metodologijom ispitivanja bioloških štetnosti, propisima u oblasti bezbednosti i zdravlja na radu, tehničkim propisima i standardima.
Vršilac preventivnih i periodičnih ispitivanja uslova radne sredine
Član 17
Ispitivanje uslova radne sredine, osim ispitivanja bioloških štetnosti, vrši pravno lice sa licencom za obavljanje poslova ispitivanja uslova radne sredine, koje poseduje odgovarajuću opremu za ispitivanje uslova radne sredine, navedenu sa tehničkim karakteristikama, periodom etaloniranja i periodom i načinom međuprovere u prihvaćenoj metodologiji.
Ispitivanje uslova radne sredine - bioloških štetnosti, vrši pravno lice sa licencom za obavljanje poslova ispitivanja uslova radne sredine - bioloških štetnosti, koje poseduje odgovarajuće instrumente, opremu, laboratorije i uređaje za ispitivanja i analizu bioloških štetnosti, navedene sa tehničkim karakteristikama, periodom etaloniranja i periodom i načinom međuprovere u prihvaćenoj metodologiji.
Stručni nalaz
Član 18
O izvršenom ispitivanju uslova radne sredine izdaje se stručni nalaz najkasnije u roku od 30 dana od dana obavljenog ispitivanja.
Uz stručni nalaz pravno lice koje je obavilo ispitivanja uslova radne sredine prilaže kopiju licence tog pravnog lica i odgovornog lica koje je potpisalo stručni nalaz.
Zaključak stručnog nalaza potpisuje odgovorno lice sa licencom.
Stručni nalaz potpisuje odgovorno lice u pravnom licu i isti može elektronski potpisati.
Stručni nalaz izdaje se u celini za sva obavljena ispitivanja uslova radne sredine, a u zavisnosti od tehnološkog procesa.
Izuzetno za ispitivanje bioloških štetnosti može se izdati poseban stručni nalaz.
Sadržina stručnog nalaza
Član 19
Stručni nalaz, obavezno, sadrži:
1) poslovno ime i sedište pravnog lica sa licencom koje je obavilo ispitivanje uslova radne sredine i izdalo stručni nalaz;
2) broj stručnog nalaza i datum njegovog izdavanja;
3) poziv na propise na osnovu kojih je utvrđena obaveza vršenja ispitivanja uslova radne sredine;
4) naziv i sedište korisnika kod kog su vršena ispitivanja uslova radne sredine;
5) mesto, datum i vreme vršenja ispitivanja uslova radne sredine;
6) ime i prezime odgovornog lica sa licencom za obavljanje ispitivanja uslova radne sredine, koje potpisuje stručni nalaz;
7) ime i prezime i stručna sprema lica koja su, u skladu sa metodologijama vršila ispitivanja uslova radne sredine;
8) podatke kojima se bliže određuju radna mesta u radnoj sredini i mesta na kojima su vršena ispitivanja (opis, fotografija, skica, grafički prikaz u prostoru i sl.) sa parametrima uslova rada koji su utvrđeni u toku ispitivanja;
9) podatke o instrumentima i uređajima koji su korišćeni u postupku ispitivanja uslova radne sredine;
10) utvrđeno stanje, nivoi ili veličine sa pridruženom mernom nesigurnošću karakteristični za određene elemente ispitivanja u skladu sa metodologijama ispitivanja uslova radne sredine uz prikaz dozvoljenih vrednosti u skladu sa propisima u oblasti bezbednosti i zdravlja na radu, tehničkim propisima i standardima, kao i posebno iskazane rizike po zdravlje zaposlenih zbog prisustva fizičkih i hemijskih štetnosti iznad dozvoljenih nivoa ili koncentracija, nedovoljne osvetljenosti i mikroklime izvan zone konfora;
11) zaključak da li su na radnom mestu i u radnoj sredini izmerene veličine u dozvoljenim granicama uz prikaz dozvoljenih vrednosti u skladu sa propisima u oblasti bezbednosti i zdravlja na radu, tehničkim propisima i standardima, odnosno da li su primenjene ili nisu primenjene propisane mere za bezbednost i zdravlje na radu.
Verifikaciju otklanjanja nedostataka može vršiti isključivo pravno lice sa licencom.
Izveštaj o ispitivanju
Član 20
Na osnovu naložene mere inspektora rada ili za potrebe procene rizika vrše se ispitivanja pojedinih elemenata uslova radne sredine za koja se izdaje izveštaj o ispitivanju sa istom sadržinom koju ima stručni nalaz.
Rokovi za preventivne preglede i ispitivanja uslova radne sredine
Član 21
Preventivna ispitivanja uslova radne sredine obavljaju se u periodu trajanja od šest meseci, od početka rada radnog, odnosno tehnološkog procesa, rekonstrukcije objekta u kom se obavlja radni proces (uređaja za grejanje, ventilaciju ili klimatizaciju, i sl.) ili zamene tehničkih kapaciteta kojima se menjaju uslovi rada, pri čemu ispitivanja uslova radne sredine moraju započeti sa danom započinjanja rada tehnološkog procesa i moraju se obavljati na svaka tri meseca, nezavisno od ispitivanja planiranih Planom i programom monitoringa uslova radne sredine.
Preventivna ispitivanja uslova radne sredine obavljaju se i nakon otklanjanja nedostataka utvrđenih od strane pravnog lica sa licencom, posle naložene mere inspektora rada i ukoliko dođe do bilo koje promene koja može uticati na uslove radne sredine, nezavisno od ispitivanja planiranih Planom i programom monitoringa uslova radne sredine.
Rokovi za periodična ispitivanja uslova radne sredine
Član 22
Periodična ispitivanja uslova radne sredine obavljaju se na radnom mestu u radnoj sredini najkasnije u roku od tri godine od dana prethodnog ispitivanja.
4. Prelazne i završne odredbe
Usklađivanje poslovanja
Član 23
Poslodavci i pravna lica kojima su izdate licence za obavljanje poslova pregleda i provere opreme za rad i ispitivanja uslova radne okoline, dužni su da svoje poslovanje usklade sa odredbama ovog pravilnika do 1. januara 2026. godine.
Prestanak važenja ranijeg propisa
Član 24
Danom stupanja na snagu ovog pravilnika prestaje da važi Pravilnik o postupku pregleda i provere opreme za rad i ispitivanja uslova radne okoline ("Službeni glasnik RS", broj 15/23).
Stupanje na snagu
Član 25
Ovaj pravilnik stupa na snagu osmog dana od dana objavljivanja u "Službenom glasniku Republike Srbije".
Samostalni član Pravilnika o izmeni
Pravilnika o postupku pregleda i provere opreme za rad i pregleda i ispitivanja električnih i gromobranskih instalacija i ispitivanja uslova radne sredine
("Sl. glasnik RS", br. 38/2025)
Član 2
Ovaj pravilnik stupa na snagu narednog dana od dana objavljivanja u "Službenom glasniku Republike Srbije".