Title: PRAVILNIKO NAČINU PRIZNAVANJA, VREDNOVANJA, PREZENTACIJE I OBELODANJIVANJA
POZICIJA U POJEDINAČNIM FINANSIJSKIM IZVEŠTAJIMA MIKRO I DRUGIH PRAVNIH LICA
URL: https://www.paragraf.rs/propisi/pravilnik-nacinu-priznavanja-vrednovanja-prezentacije-obelodanjivanja-pozicija-pojedinacnim.html
Extracted: 2025-07-06T23:11:24.666017
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O NAČINU PRIZNAVANJA, VREDNOVANJA, PREZENTACIJE I OBELODANJIVANJA
POZICIJA U POJEDINAČNIM FINANSIJSKIM IZVEŠTAJIMA MIKRO I DRUGIH PRAVNIH LICA
("Sl. glasnik RS", br. 89/2020)
I OSNOVNE ODREDBE
Član 1
Ovim pravilnikom propisuje se način priznavanja, vrednovanja, prezentacije
i obelodanjivanja pozicija u pojedinačnim finansijskim izveštajima mikro i drugih pravnih
lica (u daljem tekstu: poslovni subjekti), koji ne primenjuju Međunarodne standarde finansijskog
izveštavanja (u daljem tekstu: MSFI), odnosno Međunarodni standard finansijskog izveštavanja
za mala i srednja pravna lica (u daljem tekstu: MSFI za MSP), u skladu sa čl. 25. i 26. Zakona
o računovodstvu ("Službeni glasnik RS", broj 73/19 - u daljem tekstu: Zakon).
Član 2
Poslovni subjekti priznavanje, vrednovanje, prezentaciju i obelodanjivanje
pozicija u pojedinačnim finansijskim izveštajima vrše u skladu sa Zakonom, ovim pravilnikom
i internim aktom o računovodstvenim politikama.
Odredbe ovog pravilnika ne odnose se na poslovne subjekte koji su u skladu
sa članom 26. st. 2. i 3. Zakona odlučili da u kontinuitetu primenjuju MSFI ili MSFI za MSP.
Definicije
Član 3
Pojedini pojmovi, u smislu ovog pravilnika, imaju sledeća značenja:
1) mikro pravno lice iz člana 1. ovog pravilnika je pravno lice i preduzetnik
koji su na osnovu kriterijuma iz člana 6. stav 2. Zakona, razvrstani u mikro pravno lice;
2) drugo pravno lice iz člana 1. ovog pravilnika je drugo pravno lice iz
člana 2. tačka 2) Zakona, čije se poslovanje delom finansira iz javnih prihoda ili drugih
namenskih izvora, a delom ili u celini po osnovu učlanjenja i koje se ne osniva radi sticanja
dobiti (političke organizacije, sindikalne organizacije sa svojstvom pravnog lica, fondacije
i zadužbine, udruženja, komore, crkve i verske zajednice, u delu obavljanja privredne ili
druge delatnosti u skladu sa propisima kojima je uređeno obavljanje tih delatnosti, kao i
druge organizacije organizovane po osnovu učlanjenja);
3) transakcije su poslovne aktivnosti koje, u okviru svog poslovanja, poslovni
subjekt redovno sprovodi i koje dovode do promena njegovih sredstava, obaveza i kapitala
(uz mogući nastanak prihoda i rashoda);
4) događaji su dešavanja koja nisu direktno povezana sa poslovanjem, ali
dovode do izmena na sredstvima, obavezama ili kapitalu poslovnog subjekta, kao što su: oštećenja
sredstava, nelikvidnost poslovnih partnera i sl.;
5) okolnosti su stanja u kojima poslovni subjekt posluje, kao što su: opšti
indeks rasta potrošačkih cena (inflacija), promena kursa domaće valute u odnosu na strane
valute, poreske olakšice, itd.;
6) nepotrebni troškovi ili napori predstavljaju uslov za izuzimanje od
primene određenog zahteva propisanog ovim pravilnikom. Izuzimanje po ovom uslovu može se
vršiti samo za primenu zahteva za koji je propisana mogućnost izuzimanja, a na druge zahteve
se ne može primeniti. Primena određenog zahteva bi podrazumevala nepotrebne troškove ili
napore ako bi troškovi koji su direktno pripisiva pribavljanju određene informacije (npr.
naknade za procenitelja) ili dodatni napori (npr. angažovanje zaposlenih) bili znatno veći
od koristi koje bi korisnici finansijskih izveštaja poslovnog subjekta ostvarili posedovanjem
te informacije. Procenjivanje da li bi određeni zahtev podrazumevao nepotrebne troškove ili
napore pri početnom priznavanju u finansijskim izveštajima, npr. na datum transakcije, treba
da bude zasnovano na informacijama o troškovima i koristima tog zahteva u trenutku početnog
priznavanja. Ako se izuzimanje po osnovu nepotrebnih troškova ili napora primenjuje i nakon
početnog priznavanja, (npr. na naknadno odmeravanje neke stavke), treba izvršiti novu procenu
nepotrebnih troškova ili napora na taj naknadni datum, na bazi informacija dostupnih na taj
datum.
II OSNOVNE PRETPOSTAVKE I NAČELA FINANSIJSKOG IZVEŠTAVANJA
1. Opšta računovodstvena načela
Član 4
Pozicije, koje se prikazuju u redovnim finansijskim izveštajima poslovnih
subjekata, vrednuju se u skladu sa opštim računovodstvenim načelima:
1) pretpostavke da poslovni subjekt posluje kontinuirano;
2) računovodstvene politike i osnove vrednovanja primenjuju se dosledno
iz godine u godinu;
3) priznavanje i vrednovanje se vrši uz primenu principa opreznosti, a
posebno:
(1) može se priznati samo dobit koja se ostvari do datuma bilansa,
(2) u Bilansu stanja prikazuju se obaveze nastale u toku tekuće
ili prethodnih poslovnih godina, čak i ukoliko takve obaveze postanu evidentne samo između
datuma Bilansa stanja i datuma njegovog sastavljanja,
(3) u obzir se uzimaju sva obezvređenja, bez obzira da li je rezultat
poslovne godine dobitak ili gubitak;
4) u obzir se uzimaju svi prihodi i rashodi koji se odnose na poslovnu
godinu bez obzira na datum njihove naplate, odnosno isplate;
5) komponente imovine i obaveza vrednuju se posebno;
6) zabranjeno je prebijanje između stavki aktive i pasive ili između stavki
prihoda i rashoda;
7) bilans otvaranja za svaku poslovnu godinu mora da bude jednak bilansu
zatvaranja za prethodnu poslovnu godinu;
8) stavke Bilansa uspeha i Bilansa stanja obračunavaju se i prezentuju
uzimajući u obzir suštinu predmetne transakcije ili predmetnog posla;
9) iznosi priznati u Bilansu stanja i Bilansu uspeha izračunavaju se na
obračunskoj osnovi korišćenjem načela uzročnosti prihoda i rashoda.
U skladu sa načelom nastanka poslovnog događaja, poslovni događaj se priznaje
kada je nastao i uključuje se u finansijske izveštaje u periodu na koji se odnosi, nezavisno
od prijema ili isplate novca u vezi sa tim poslovnim događajem.
2. Kvalitativna obeležja finansijskih izveštaja
Član 5
Finansijski izveštaji treba istinito i objektivno da prezentuju finansijsku
poziciju, finansijsku uspešnost i novčane tokove poslovnog subjekta. Istinito i objektivno
prikazivanje zahteva verno prikazivanje efekata transakcija, drugih poslovnih događaja u
skladu sa kriterijima za priznavanje imovine, obaveza, kapitala, prihoda i rashoda.
Finansijski izveštaji, u redovnim okolnostima, se sastavljaju uz pretpostavku
stalnosti poslovanja poslovnog subjekta, odnosno pretpostavku da njegovo poslovanje neće
biti obustavljeno u periodu kraćem od godinu dana od dana izveštavanja.
Svaka materijalno značajna stavka treba da bude prezentovana u finansijskim
izveštajima. Stavke koje imaju sličnu prirodu i funkcionalne osobine mogu biti prikazane
kao grupa stavki.
Materijalna značajnost koja se primenjuje na stavke u finansijskim izveštajima
poslovnog subjekta, treba da bude definisana internim aktom kojim poslovni subjekt uređuje
računovodstvene politike. Kriterijum za utvrđivanje materijalnog značaja određene stavke
je procena da li bi izostavljanje te stavke iz finansijskih izveštaja ili njeno pogrešno
prikazivanje uticalo na donošenje poslovnih odluka korisnika finansijskih izveštaja.
Član 6
Pri sastavljanju finansijskih izveštaja na dan otvaranja, odnosno zaključenja
postupka stečaja i likvidacije, prestanka poslovanja preduzetnika, kao i u slučajevima kada
se u toku trajanja tih postupaka sastavljaju godišnji finansijski izveštaji, poslovni subjekti
primenjuju odredbe ovog pravilnika, s tim što vrednovanje imovine koja čini stečajnu, odnosno
likvidacionu masu, vrše u skladu sa propisima kojima se uređuje stečaj i likvidacija privrednih
subjekata.
3. Računovodstvene politike, promene računovodstvenih procena
i greške
Računovodstvene politike, računovodstvene procene i greške
Član 7
Računovodstvene politike su specifični principi, osnove, konvencije, pravila
i prakse koje poslovni subjekt primenjuje pri sastavljanju i prezentaciji finansijskih izveštaja.
Pri izboru računovodstvenih politika poslovni subjekt treba da se pridržava
opštih računovodstvenih načela, principa i pravila vrednovanja koji su propisani ovim pravilnikom
i koji su primenljivi na konkretnu transakciju.
U slučaju kada za konkretnu situaciju i transakciju nisu propisana odgovarajuća
načela i pravila odredbama ovog pravilnika, poslovni subjekt može primeniti kriterijume za
priznavanje i vrednovanje imovine, obaveza, prihoda i rashoda i rezultata poslovanja koji
su propisani MSFI, odnosno MSFI za MSP.
Računovodstvene procene podrazumevaju procenu iznosa neke stavke finansijskih
izveštaja u odsustvu preciznog načina za merenje. Kao posledica neizvesnosti, koje su sastavni
deo poslovnih aktivnosti, veliki broj pozicija u finansijskim izveštajima nije moguće tačno
izmeriti, već one mogu samo da se procene. Korišćenje adekvatnih procena je bitan deo pripreme
finansijskih izveštaja i ne ugrožava njihovu pouzdanost.
Promena računovodstvene procene su usaglašavanja knjigovodstvene vrednosti
imovine ili obaveza, ili iznosa periodičnog trošenja sredstva, koja proizlazi iz procene
sadašnjeg stanja i očekivanih budućih koristi i obaveza povezanih s tom imovinom i obavezama.
Promene računovodstvenih procena rezultat su novih informacija ili novih
događaja i, shodno tome, nisu ispravke grešaka.
Greške iz prethodnog perioda su značajna izostavljanja iz finansijskih
izveštaja ili značajna pogrešna prikazivanja u finansijskim izveštajima poslovnog subjekta
za jedan ili više perioda koji proizilaze iz neupotrebljavanja ili pogrešne upotrebe pouzdanih
informacija:
1) koje su bile dostupne kada su finansijski izveštaji za date periode
bili odobreni za objavljivanje, i
2) za koje se moglo razumno očekivati da budu dobijene i uzete u obzir
pri sastavljanju i prezentaciji tih finansijskih izveštaja.
U takve greške ubrajaju se efekti matematičkih grešaka, grešaka pri primenjivanju
računovodstvenih politika, pogrešnog tumačenja činjenica, prevare ili previda.
Promene računovodstvenih politika
Član 8
Promenu računovodstvene politike poslovni subjekt može vršiti samo ako
je ta promena zahtevana izmenama računovodstvenih propisa, ili ako promena obezbeđuje pouzdanije
i relevantnije informacije o finansijskom položaju i rezultatima poslovanja.
U promene računovodstvenih politika ne spadaju:
1) primena neke računovodstvene politike za transakcije, druge događaje
ili uslove koji su u osnovi različiti od postojećih;
2) primena nove računovodstvene politike za transakcije, druge događaje
ili uslove koji ranije nisu postojali ili su beznačajni.
Promena računovodstvene politike primenjuje se na sledeći način:
1) kada je promena računovodstvene politike nastala kao posledica prve
primene nekog računovodstvenog propisa, odnosno standarda, ta promena iskazuje se u skladu
sa tim propisom, odnosno standardom;
2) kada se računovodstvene politike menjaju dobrovoljno ili kada je promena
računovodstvenih politika rezultat početne (prve) primene nekog računovodstvenog propisa,
odnosno standarda, koji ne sadrži prelazne odredbe o načinu primene te promene i kada je
moguće odrediti efekte promene računovodstvene politike za određeni period ili kumulativne
efekte promene, takvu promenu računovodstvene politike treba primeniti retrospektivno.
Po mogućnosti, retrospektivnom primenom promenjene računovodstvene politike
poslovni subjekt će uskladiti svaku komponentu kapitala, na koju se ta promena odražava,
početno stanje za najranije prikazani period i druge uporedne iznose objavljene za svaki
prezentovani period, kao da se nova računovodstvena politika oduvek primenjivala.
U slučaju kada nije moguće utvrditi efekte ili kumulativne efekte izmenjene
računovodstvene politike u prethodnim periodima, poslovni subjekt će primeniti novu računovodstvenu
politiku na knjigovodstvene iznose imovine i obaveza sa stanjem na početku najranijeg perioda
za koji je moguća retrospektivna primena, što može biti i tekući period.
Odgovarajuća usklađivanja poslovni subjekt će sprovesti na svakoj komponenti
kapitala na koju se usklađivanje odnosi.
Usklađivanje se obično sprovodi na stavci neraspoređene dobiti ili nepokrivenog
gubitka.
Računovodstvene politike primenjene pri sastavljanju finansijskih izveštaja,
koje su važne za njihovo razumevanje, poslovni subjekt treba da objavi u Napomenama uz finansijske
izveštaje ukoliko ih sastavlja u skladu sa Zakonom.
Promena računovodstvenih procena
Član 9
Veliki broj stavki u finansijskim izveštajima zahteva procenu njihove vrednosti
jer ih nije moguće na drugi način tačno meriti (npr. sumnjiva i sporna potraživanja, zastarele
zalihe, fer vrednost finansijske imovine ili obaveza, vek upotrebe imovine, obaveze po osnovu
jemstva i dr.). To podrazumeva da je korišćenje adekvatnih metoda procena bitan deo sastavljanja
finansijskih izveštaja i ne umanjuje njihovu pouzdanost. Korišćena procena će zahtevati izmene
ako se promene okolnosti na kojima se zasnivala ili zbog novih informacija i većeg iskustva.
Po svojoj prirodi promena procene ne odnosi se na prethodne periode i ne predstavlja ispravku
greške.
U promenu računovodstvene procene ne spada promena ranije primenjene osnovice
merenja, već takva promena spada u promenu računovodstvene politike.
Kada je teško razlikovati promenu računovodstvene politike od promene računovodstvene
procene, promena se smatra promenom računovodstvene procene.
U meri u kojoj iz promene računovodstvene procene proizilaze promene u
imovini i obavezama ili se odnosi na neku stavku kapitala, takvu promenu treba priznati usklađivanjem
knjigovodstvenih iznosa odgovarajuće stavke imovine, obaveza ili kapitala u periodu nastale
promene.
U drugim slučajevima, osim slučaja iz stava 4. ovog člana, efekat promene
računovodstvene procene, priznaje se uključivanjem u dobitak ili gubitak u:
1) periodu promene, ako promena utiče samo na taj period; ili
2) periodu promene i budućim periodima, ako promena utiče na oba perioda.
Promena računovodstvene procene može uticati samo na dobitak ili gubitak
tekućeg perioda, ili na dobitak i gubitak tekućeg i budućih perioda. U Napomenama uz finansijske
izveštaje obelodanjuju se promene računovodstvenih procena i njihovi efekti na vrednost bilansnih
pozicija.
Ispravke računovodstvenih grešaka
Član 10
Materijalno značajno izostavljanje ili pogrešno prikazivanje stavki u finansijskim
izveštajima postoji kada one pojedinačno ili zbirno, mogu uticati na odluke korisnika donete
na osnovu tih izveštaja.
Značajnost zavisi od veličine izostavljene ili pogrešno prikazane stavke
o čemu se prosuđuje u konkretnim okolnostima.
Veličina ili vrsta stavke ili njihova kombinacija mogu biti odlučujući
činilac za utvrđivanje značajnosti greške.
Konkretne kriterijume za utvrđivanje materijalno značajne greške poslovni
subjekt uređuje svojom računovodstvenom politikom.
Materijalno značajne greške u finansijskim izveštajima poslovnog subjekta
iz prethodnog perioda ispravljaju se korekcijom početnog stanja neraspoređenog dobitka, odnosno
gubitka u periodu u kome su utvrđene.
Ispravke grešaka iz ranijih perioda koje se u skladu sa računovodstvenom
politikom poslovnog subjekta ne smatraju materijalno značajnim greškama, vrše se korekcijom
prihoda i rashoda za period u kojem su te greške ustanovljene.
4. Događaji nakon datuma bilansa
Član 11
Poslovni subjekt obavezan je da uskladi iznose koje je priznao u finansijskim
izveštajima sa događajima koji su nastali od datuma bilansa do datuma pod kojim je odobreno
objavljivanje finansijskih izveštaja, u sledećim slučajevima:
1) kada sudska presuda doneta nakon datuma bilansa potvrđuje da je na datum
bilansa postojala sadašnja obaveza;
2) kada informacija dobijena nakon datuma bilansa potvrđuje da je vrednost
nekog sredstva na datum bilansa bila umanjena ili da je iznos prethodno priznatog gubitka
od obezvređenja tog sredstva potrebno uskladiti, kao što je:
(1) stečaj kupca nastao posle datuma Bilansa stanja obično potvrđuje
da je gubitak na računu potraživanja već postojao na datum bilansa stanja i da poslovni subjekt
treba da koriguje knjigovodstvenu vrednost potraživanja od kupca, i
(2) prodaja zaliha posle datuma Bilansa stanja može da pruži dokaz
o njihovoj prodajnoj ceni umanjenoj za troškove dovršenja i prodaje na datum Bilansa stanja,
(3) naplata potraživanja od kupaca koja su bila obezvređena na
datum Bilansa stanja;
4) utvrđivanje, posle datuma Bilansa stanja, nabavne vrednosti imovine
koja je kupljena pre datuma Bilansa stanja, ili utvrđivanje novčanih priliva od prodaje imovine
pre datuma Bilansa stanja;
5) utvrđivanje visine dobiti za raspodelu ili isplatu naknada posle datuma
Bilansa stanja, ako je poslovni subjekt na datum Bilansa stanja imao sadašnju zakonsku ili
izvedenu obavezu za svaku takvu isplatu kao rezultat događaja nastalih pre tog datuma, i
6) otkrivanje prevare ili greške zbog kojih su finansijski izveštaji neispravni.
Poslovni subjekt ne može iznose priznate u finansijskim izveštajima uskladiti
sa događajima nakon datuma bilansa koji ne zahtevaju usklađivanje. Primeri nekorektivnih
događaja su:
1) opadanje tržišne vrednosti investicije između datuma Bilansa stanja
i datuma na koji su finansijski izveštaji odobreni za objavljivanje, jer pad tržišne vrednosti
obično se ne odnosi na stanje investicije na datum Bilansa stanja, ali održava okolnosti
koje nastaju u narednom periodu. Prema tome, poslovni subjekt ne koriguje iznose investicija
priznatih u njegovim finansijskim izveštajima;
2) ako poslovni subjekt objavi isplatu dividendi, odnosno učešća u dobiti
po osnovu raspodele dobiti vlasnicima instrumenata kapitala posle datuma Bilansa stanja,
ove dividende ne treba priznati kao obavezu na datum Bilansa stanja, jer ne ispunjavaju kriterijume
postojanja sadašnje obaveze.
Poslovni subjekt koji sastavlja Napomene uz finansijske izveštaje, dužan
je da u Napomenama objavi datum na koji je odobreno objavljivanje finansijskih izveštaja,
jer događaji nastali nakon tog datuma ne zahtevaju usklađivanje.
III VREDNOVANJE POZICIJA BILANSA STANJA
1. Imovina
Član 12
Imovina je resurs koji kontroliše poslovni subjekt kao rezultat proteklih
događaja i od kojeg očekuje priliv budućih ekonomskih koristi i ako se njegova vrednost može
utvrditi.
Imovina se priznaje u finansijskim izveštajima kada je priliv ekonomskih
koristi u privredni subjekt verovatan i ako se njena vrednost može pouzdano odmeriti.
a) Upisani, a neuplaćeni kapital
Član 13
Upisani, a neuplaćeni kapital procenjuje se u visini nominalnog iznosa
potraživanja po osnovu upisa kapitala.
b) Dugoročna nematerijalna imovina
Priznavanje nematerijalne imovine
Član 14
Nematerijalnom imovinom, u smislu ovog pravilnika, smatraju se ulaganja
u nemonetarna sredstva bez fizičkog sadržaja, koja služe za proizvodnju ili isporuku dobara
i usluga, za iznajmljivanje drugim licima ili se koriste u administrativne svrhe, čiji efekti
se očekuju u periodu dužem od jedne godine, kao što su koncesije, patenti, licence, zaštitni
znaci, softver i slična prava, plaćeni avansi za pribavljanje nematerijalne imovine, kao
i kupovinom stečeni gudvil.
Nematerijalna imovina ispunjava uslov za priznavanje samo ako:
1) postoji verovatnoća priliva budućih ekonomskih koristi koje se mogu
pripisati tom sredstvu u poslovni subjekt; i
2) ukoliko može pouzdano da se izmeri njegova nabavna vrednost ili cena
koštanja.
Poslovni subjekt procenjuje verovatnoću budućih ekonomskih koristi koristeći
razumne i prihvatljive pretpostavke koje predstavljaju najbolju procenu uprave poslovnog
subjekta ukupnih ekonomskih uslova koji će postojati tokom veka trajanja te imovine.
Nematerijalna imovina obuhvata: izdatke za razvoj, patente, licence, koncesije,
zaštitne znake, softver, dozvolu za ribarenje, franšize i ostala prava, gudvil, avanse za
nematerijalnu imovinu i ostalu nematerijalnu imovinu.
Nematerijalna imovina koja se koristi po osnovu finansijskog lizinga kojim
se na korisnika lizinga prenose svi značajni rizici i koristi povezane sa korišćenom imovinom
klasifikuje se kao dugoročna nematerijalna imovina.
Nematerijalna imovina koja proističe iz razvoja (ili iz faze razvoja internog
projekta) se priznaje kao imovina ako, i samo ako, poslovni subjekt može da dokaže sledeće:
1) tehničku izvodljivost završavanja nematerijalne imovine, tako da će
ona biti raspoloživa za korišćenje ili prodaju;
2) svoju nameru da završi nematerijalnu imovinu i da je koristi ili proda;
3) svoju sposobnost korišćenja ili prodaje nematerijalne imovine;
4) kako će nematerijalna imovina generisati verovatne buduće ekonomske
koristi. Između ostalog, poslovni subjekt može da demonstrira postojanje tržišta za proizvod
nematerijalne imovine ili samu nematerijalnu imovinu ili, ukoliko se koristi interno, upotrebljivost
nematerijalne imovine;
5) raspoloživost adekvatnih tehničkih, finansijskih i drugih resursa za
završavanje razvoja i korišćenje ili prodaju nematerijalne imovine.
6) njegovu sposobnost pouzdanog odmeravanja izdataka koji se mogu pripisati
nematerijalnoj imovini tokom njenog razvoja.
Troškovi koji proističu iz istraživanja (ili iz faze istraživanja internog
projekta) se ne priznaju kao nematerijalna imovina. Izdaci po osnovu istraživanja (ili u
fazi istraživanja internog projekta) se priznaju kao rashod u trenutku njihovog nastanka.
Interno stečeni gudvil i interno generisani zaštitni znakovi, impresumi,
izdavački naslovi liste kupaca i stavke slične sadržine se ne priznaju kao nematerijalna
imovina.
Vrednovanje nematerijalne imovine
Član 15
Za odmeravanje nematerijalne imovine poslovni subjekt svojom računovodstvenom
politikom opredeljuje model nabavne vrednosti ili model revalorizacije. Ukoliko se nematerijalna
imovina računovodstveno obuhvata primenom modela revalorizacije, sva druga imovina iz njene
grupe se takođe odmerava primenom istog modela, osim ako ne postoji aktivno tržište za tu
drugu imovinu.
Model nabavne vrednosti podrazumeva da se nakon početnog priznavanja, nematerijalna
imovina vrednuje po svojoj nabavnoj vrednosti (ceni koštanja) umanjenoj za akumuliranu amortizaciju
i eventualne akumulirane gubitke od obezvređenja.
Nabavna vrednost (cena koštanja) posebno stečene nematerijalne imovine
se sastoji od:
1) fakturne cene uključujući uvozne dažbine i porez plaćen pri nabavci
koji se ne može povratiti, nakon odbitka trgovinskih popusta i rabata; i
2) bilo kakvih direktno pripisivih troškova pripreme imovine za namenjenu
upotrebu.
Primeri direktno pripisivih troškova su:
1) troškovi primanja zaposlenih nastalih direktno u procesu dovođenja imovine
u radno stanje;
2) profesionalne naknade nastale direktno u procesu dovođenja imovine u
radno stanje; i
3) troškovi testiranja pravilnog funkcionisanja imovine.
Primeri izdataka koji ne čine deo nabavne vrednosti nematerijalne imovine
su:
1) troškovi uvođenja novog proizvoda ili usluge (uključujući troškove reklamiranja
i promovisanja);
2) troškovi vođenja posla na novoj lokaciji ili sa novom grupom kupaca
(uključujući troškove obuke osoblja); i
3) administrativni i drugi opšti režijski troškovi.
Priznavanje troškova u knjigovodstvenoj vrednosti nematerijalne imovine
prestaje kada se imovina nalazi u stanju potrebnom da bi mogla da funkcioniše na način koji
je uprava predvidela. Stoga, troškovi koji nastanu tokom korišćenja ili ponovnog raspoređivanja
nematerijalne imovine ne uključuju se u knjigovodstvenu vrednost te imovine. U knjigovodstvenu
vrednost nematerijalne imovine nisu uključeni sledeći troškovi:
1) troškovi koji nastaju kada imovina koja može da funkcioniše na način
koji je uprava predvidela tek treba da se stavi u upotrebu;
2) početni gubici poslovanja, kao što su gubici nastali u vreme kada raste
potražnja za proizvodima te imovine.
Troškovi pozajmljivanja koji su direktno pripisivi sticanju nematerijalnog
sredstva koje se kvalifikuje (kojem je obavezno potreban značajan vremenski period da bi
bilo spremno za svoju nameravanu upotrebu ili prodaju) uključuju se u nabavnu vrednosti tog
sredstva. Izdaci u vezi sa sredstvom koje se kvalifikuje uključuju samo izdatke koji su imali
za rezultat gotovinske isplate, transfere drugih sredstava ili preuzimanje obaveza na koje
se zaračunava kamata.
Poslovni subjekt treba da započne kapitalizaciju troškova pozajmljivanja
na datum kada se prvi put kumulativno ispune sledeći uslovi:
1) poslovni subjekt je imao izdatke za sredstvo;
2) imao troškove pozajmljivanja; i
3) preduzeo aktivnosti neophodne da bi se sredstvo pripremilo za planiranu
upotrebu ili prodaju.
Poslovni subjekt treba da prestane sa kapitalizacijom troškova pozajmljivanja
kada su u suštini završene sve aktivnosti neophodne da bi se sredstvo pripremilo za planiranu
upotrebu ili prodaju.
Model revalorizacije podrazumeva da se nakon početnog priznavanja po nabavnoj
vrednosti, nematerijalna imovina vrednuje po revalorizovanoj vrednosti, što je njena fer
vrednost na dan revalorizacije, umanjena za naknadno akumuliranu amortizaciju i naknadno
akumulirane gubitke od umanjenja vrednosti. Za potrebe revalorizacije fer vrednost se odmerava
pozivanjem na aktivno tržište. Revalorizacija se vrši toliko redovno da se knjigovodstvena
vrednost nematerijalne imovine na kraju izveštajnog perioda bitno ne razlikuje od njene fer
vrednosti.
Kada se nematerijalna imovina revalorizuje, knjigovodstvena vrednost te
imovine se koriguje na revalorizovanu vrednost. Na datum revalorizacije, nematerijalna imovina
se tretira na jedan od sledećih načina:
1) bruto knjigovodstvena vrednost se koriguje na način koji je dosledan
revalorizaciji knjigovodstvene vrednosti imovine, tako što se knjigovodstvena vrednost imovine
nakon revalorizacije iskazuje po njenoj revalorizovanoj vrednosti; ili
2) akumulirana amortizacija se eliminiše, u odnosu na bruto knjigovodstvenu
vrednost imovine.
Ako se nematerijalna imovina iz grupe revalorizovane nematerijalne imovine
ne može revalorizovati zbog toga što ne postoji aktivno tržište za ovu imovinu, imovina se
evidentira po nabavnoj vrednosti (ceni koštanja) umanjenoj za eventualnu amortizaciju i gubitke
od umanjenja vrednosti.
Ako se fer vrednost revalorizovane nematerijalne imovine više ne može odmeriti
pozivanjem na aktivno tržište, knjigovodstvena vrednost imovine je revalorizovana vrednost
na dan poslednje revalorizacije sprovedene s pozivanjem na aktivno tržište, umanjena za eventualnu
naknadnu akumuliranu amortizaciju i naknadne akumulirane gubitke od umanjenja vrednosti.
Ako se knjigovodstvena vrednost nematerijalne imovine poveća kao rezultat
revalorizacije, to uvećanje se priznaje u kapitalu u okviru pozicije revalorizacione rezerve.
Međutim, povećanje se priznaje u Bilansu uspeha u iznosu u kom poništava revalorizaciono
umanjenje iste imovine prethodno priznate u Bilansu uspeha.
Ako se knjigovodstvena vrednost smanji kao rezultat revalorizacije, to
smanjenje se priznaje u Bilansu uspeha. Međutim, smanjenje zbog revalorizacije se priznaje
u iznosu potražnog salda u revalorizacionoj rezervi za tu imovinu.
Kumulirane revalorizacione rezerve uključene u kapital se mogu prenositi
direktno u neraspoređenu dobit kada se te rezerve realizuju. Cela ova rezerva se može realizovati
prilikom rashodovanja ili otuđenja imovine. Međutim, neke rezerve se mogu realizovati dok
poslovni subjekt koristi imovinu; u takvom slučaju, ostvareni iznos rezerve je razlika između
amortizacije obračunate na osnovu revalorizovane knjigovodstvene vrednosti imovine i amortizacije
koja bi se priznala na osnovu istorijskog troška (nabavne vrednosti - cene koštanja) imovine.
Prenos iz revalorizacionih rezervi u neraspoređenu dobit se ne vrši kroz Bilans uspeha.
U slučaju sticanja nematerijalne imovine putem državnih davanja, ona može
biti stečena bez naknade, ili uz minimalnu naknadu putem državne pomoći. Poslovni subjekt
može odlučiti da ovu imovinu početno vrednuje po fer vrednosti ili po nabavnoj vrednosti.
Amortizacija i prestanak priznavanja nematerijalne imovine
Član 16
Računovodstveno obuhvatanje nematerijalne imovine se bazira na njenom korisnom
veku trajanja.
Iznos nematerijalne imovine sa konačnim vekom trajanja koji se amortizuje
se alocira sistematski tokom njenog veka trajanja.
Obračun amortizacije započinje kada imovina postane raspoloživa za upotrebu,
odnosno kada se nalazi na lokaciji i u stanju spremnom za poslovanje na način koji je rukovodstvo
predvidelo.
Amortizacija prestaje na raniji od sledeća dva datuma:
1) datum na koji se imovina klasifikuje kao imovina koja se drži za prodaju
(ili na koji se uključuje u grupu za otuđenje klasifikovanu kao grupa koja se drži za prodaju),
ili
2) datum na koji prestaje priznavanje imovine.
Korišćeni metod amortizacije odražava dinamiku kojom se očekuje da će poslovni
subjekt trošiti buduće ekonomske koristi od imovine. Ako se dinamika ne može pouzdano utvrditi,
koristi se pravolinijski (linearni) metod. Troškovi amortizacije za svaki period se priznaju
u Bilansu uspeha.
Međutim, ponekad se buduće ekonomske koristi sadržane u imovini apsorbuju
prilikom proizvodnje druge imovine. U ovom slučaju, troškovi amortizacije predstavljaju deo
cene koštanja druge imovine i uključuju se u njenu knjigovodstvenu vrednost. Amortizacija
nematerijalne imovine koja se koristi u proizvodnom procesu uključuje se u knjigovodstvenu
vrednost zaliha.
Pretpostavlja se da je rezidualna vrednost nematerijalne imovine sa konačnim
vekom trajanja nula, osim ako:
1) ne postoji obaveza treće strane da kupi imovinu na kraju njenog veka
trajanja; ili
2) ne postoji aktivno tržište za imovinu, i:
(1) rezidualna vrednost se može utvrditi pozivanjem na to tržište;
i
(2) verovatno je da će takvo tržište postojati na kraju veka trajanja
imovine.
Iznos koji se amortizuje za neku imovinu utvrđuje se posle odbitka njegovog
ostatka vrednosti (rezidualne vrednosti).
Svaka rezidualna vrednost osim nule implicira da poslovni subjekt očekuje
da otuđi nematerijalnu imovinu pre kraja njenog ekonomskog veka.
Korisni vek nematerijalne imovine koja nastaje iz ugovornih ili drugih
zakonskih prava ne treba da bude duži od perioda ugovornih ili drugih zakonskih prava, ali
može da bude kraći, zavisno od perioda u kojem poslovni subjekt očekuje da koristi tu imovinu.
Ako korisni vek nematerijalne imovine, ne može pouzdano da se ustanovi,
vek trajanja treba da se utvrdi na osnovu najbolje procene rukovodstva, ali ne treba da bude
duži od deset godina.
Amortizacioni period i metod amortizacije treba da se proveravaju najmanje
na kraju svake finansijske godine. Ukoliko se očekivani vek trajanja imovine značajno razlikuje
od prethodnih procena, amortizacioni period treba promeniti u skladu sa tim. Ukoliko je došlo
do promene u očekivanom obrascu korišćenja budućih ekonomskih koristi od imovine, metod amortizacije
se menja da bi se odrazio promenjeni obrazac. Takve promene se računovodstveno obuhvataju
kao promene računovodstvenih procena.
Tokom upotrebe nematerijalne imovine, može postati očigledno da je procena
njenog veka trajanja neadekvatna. Priznavanje gubitka od umanjenja vrednosti može ukazati
da treba promeniti amortizacioni period.
Tokom vremena se obrazac budućih ekonomskih koristi za koje se očekuje
da će priticati poslovnom subjektu od nematerijalne imovine može promeniti, tj. može postati
očigledno da je degresivni metod odgovarajući, a ne pravolinijski metod. Drugi primer je
ako je korišćenje prava u obliku licence odloženo zbog aktivnosti na drugim komponentama
poslovnog (biznis) plana. U takvom slučaju, ekonomske koristi koje proističu iz imovine mogu
da se ne povrate sve do kasnijih perioda.
Priznavanje nematerijalne imovine prestaje:
1) prilikom otuđenja; ili
2) kada se ne očekuju buduće ekonomske koristi od njenog korišćenja ili
otuđenja.
Dobitak ili gubitak koji nastaje iz prestanka priznavanja nematerijalne
imovine se određuje kao razlika između neto prihoda od otuđenja, ako ih ima, i knjigovodstvene
vrednosti imovine. Dobitak ili gubitak se priznaje u Bilansu uspeha kada imovina prestane
da se priznaje.
v) Dugoročna materijalna imovina
Priznavanje dugoročne materijalne imovine
Član 17
Dugoročna materijalna imovina je ona koju poslovni subjekt poseduje:
1) za korišćenje u proizvodnji proizvoda ili isporuci roba i usluga, za
davanje u operativni lizing ili za obavljanje administrativnih poslova;
2) za koju se očekuje da će se koristiti duže od jedne godine; i
3) za korišćenje na trajnoj osnovi u svrhu aktivnosti poslovnog subjekta.
Dugoročna materijalna imovina se priznaje kao sredstvo samo, ako:
1) je verovatno da će buduće ekonomske koristi povezane sa tim sredstvom
priticati u poslovni subjekt; i
2) se nabavna vrednost, odnosno cena koštanja tog sredstva može pouzdano
izmeriti.
Stavke kao što su rezervni delovi, alat i inventar priznaju se kao dugoročna
materijalna imovina kada ispunjavaju uslove za priznavanje dugoročne materijalne imovine.
U suprotnom, takve stavke se klasifikuju kao zalihe.
Privredni subjekt u svojim računovodstvenim politikama propisuje jedinicu
mere za priznavanje dugoročne materijalne imovine u zavisnosti od okolnosti koje su specifične
za svaki entitet. Može biti pogodno da se agregiraju pojedinačne beznačajne stavke i da se
na zbirnu vrednost primene kriterijumi.
Primalac lizinga po ugovoru o finansijskom lizingu, u okviru dugoročne
materijalne imovine iskazuje vrednost predmeta lizinga i obavezu u iznosu jednakom fer vrednosti
uzete u lizing dugoročne materijalne imovine.
Davaoci lizinga priznaju dugoročnu materijalnu imovinu datu u finansijski
lizing kao potraživanje u iznosu koji je jednak neto ulaganju u finansijski lizing.
Materijalna imovina čija je vrednost iskazana po istorijskom trošku u stranoj
valuti se prevodi korišćenjem kursa na datum transakcije na svaki datum Bilansa stanja.
Kod početnog priznavanja, transakciju u stranoj valuti potrebno je evidentirati
u funkcionalnoj valuti, primenjujući na iznos u stranoj valuti kurs između funkcionalne i
strane valute važeći na datum transakcije.
Vrednovanje dugoročne materijalne imovine
Član 18
Nakon početnog priznavanja poslovni subjekt se opredeljuje ili za model
nabavne vrednosti ili za model revalorizacije, kada bira svoju računovodstvenu politiku i
primenjuje tu politiku na grupu određene dugoročne materijalne imovine.
Model nabavne vrednosti podrazumeva da se nakon početnog priznavanja dugoročna
materijalna imovina vrednuje po nabavnoj vrednosti umanjenoj za ukupnu akumuliranu amortizaciju
i ukupne akumulirane gubitke zbog umanjenja vrednosti.
Dugoročna materijalna imovina koja ispunjava uslove za priznavanje kao
sredstvo, početno se meri po nabavnoj vrednosti, odnosno ceni koštanja.
Nabavna vrednost (cena koštanja) dugoročne materijalne imovine obuhvata:
1) fakturnu cenu, uključujući uvozne carine i druge dažbine, poreske obaveze
koje se ne mogu povratiti, nakon oduzimanja trgovačkih popusta i rabata;
2) sve troškove koji se mogu direktno pripisati dovođenju sredstva na lokaciju
i u stanje koje je neophodno da bi sredstvo moglo funkcionisati, na način na koji to očekuje
uprava;
3) inicijalnu procenu troškova demontaže, uklanjanja sredstva i obnove
područja na kojem je sredstvo locirano, što je obaveza koja se poslovnom subjektu nameće
bilo kada se sredstvo nabavi ili kao posledica korišćenja sredstva u toku određenog perioda
za sve druge svrhe osim za proizvodnju zaliha u tom periodu.
Troškovi koji se mogu direktno pripisati su:
1) troškovi zarada i drugih primanja zaposlenih koji nastaju direktno u
izgradnji ili nabavci nekretnine, postrojenja i opreme;
2) troškovi pripreme terena;
3) inicijalni troškovi isporuke i manipulativni troškovi;
4) troškovi instaliranja i montaže;
5) troškovi provere da li sredstvo normalno funkcioniše, umanjeni za neto
prihode od prodaje bilo kog sredstva proizvedenog tokom dovođenja sredstva na datu lokaciju
i u dato stanje (kao što su uzorci proizvedeni prilikom testiranja opreme); i
6) naknade za rad stručnjaka.
Troškovi pozajmljivanja koji su direktno pripisivi sticanju ili proizvodnji
materijalnog sredstva koje se kvalifikuju (kojem je obavezno potreban značajan vremenski
period da bi bilo spremno za svoju nameravanu upotrebu ili prodaju) se uključuju u nabavnu
vrednosti tog sredstva. Izdaci u vezi sa sredstvom koje se kvalifikuje uključuju samo izdatke
koji su imali za rezultat gotovinske isplate, transfere drugih sredstava ili preuzimanje
obaveza na koje se zaračunava kamata.
Poslovni subjekt treba da započne kapitalizaciju troškova pozajmljivanja
na datum kada se prvi put kumulativno ispune sledeći uslovi:
1) poslovni subjekt je imao izdatke za sredstvo;
2) imao troškove pozajmljivanja; i
3) preduzeo aktivnosti neophodne da bi se sredstvo pripremilo za planiranu
upotrebu ili prodaju.
Poslovni subjekt treba da prestane sa kapitalizacijom troškova pozajmljivanja
kada su u suštini završene sve aktivnosti neophodne da bi se sredstvo pripremilo za planiranu
upotrebu ili prodaju.
U slučaju sticanja dugoročne materijalne imovine putem državnih davanja,
ona može biti stečena bez naknade, ili uz minimalnu naknadu putem državne pomoći. Poslovni
subjekt može odlučiti da ovu imovinu početno vrednuje po fer vrednosti ili po nabavnoj vrednosti.
Model revalorizacije podrazumeva da se dugoročna materijalna imovina čija
se fer vrednost može pouzdano odmeriti, vrednuje po revalorizovanom iznosu, koji predstavlja
njihovu fer vrednost na datum revalorizacije umanjenu za naknadnu akumuliranu amortizaciju
i naknadne akumulirane gubitke zbog umanjenja vrednosti. Revalorizacija se vrši dovoljno
redovno, kako bi se obezbedilo da se knjigovodstvena vrednost bitno ne razlikuje od vrednosti
do koje bi se došlo korišćenjem fer vrednost na kraju izveštajnog perioda.
Fer vrednost zemljišta i drugih nekretnina obično je njihova tržišna vrednost
utvrđena procenom koju uobičajeno obavljaju profesionalno kvalifikovani procenitelji. Fer
vrednost predmeta postrojenja i opreme obično je njihova tržišna vrednost utvrđena procenom.
Učestalost revalorizacije zavisi od promena fer vrednosti predmeta dugoročne
materijalne imovine koji se revalorizuju. Kad se fer vrednost revalorizovane imovine znatno
razlikuje od njene knjigovodstvene vrednosti, tada je potrebna dalja revalorizacija.
Kada se revalorizuje neka nekretnina, postrojenje i oprema, knjigovodstvena
vrednost tog sredstva se koriguje na revalorizovani iznos. Na dan revalorizacije, imovina
se tretira na jedan od sledećih načina:
1) bruto knjigovodstvena vrednost se koriguje na način koji je dosledan
revalorizaciji knjigovodstvene vrednosti tog sredstva, tako što se knjigovodstvena vrednost
sredstva nakon revalorizacije iskazuje po njenoj revalorizovanoj vrednosti; ili
2) akumulirana amortizacija eliminiše se iz bruto knjigovodstvene vrednosti
sredstva.
Iznos usklađivanja, koji se dobije prepravljanjem ili isključivanjem ispravke
vrednosti, čini deo povećanja ili smanjenja knjigovodstvene vrednosti.
Ako se vrši revalorizacija određene nekretnine, postrojenja i opreme, revalorizuje
se celokupna grupa nekretnina, postrojenja i opreme kojoj to sredstvo pripada.
Ako se knjigovodstvena vrednost sredstva poveća kao rezultat revalorizacije,
to povećanje se priznaje u kapitalu, u okviru revalorizacione rezerve. Međutim, povećanje
se priznaje u Bilansu uspeha u iznosu u kom poništava revalorizaciono umanjenje iste imovine
prethodno priznate u Bilansu uspeha.
Ako se knjigovodstvena vrednost sredstva smanji kao rezultat revalorizacije,
to smanjenje se priznaje kao rashod. Međutim, smanjenje se priznaje u kapitalu do iznosa
postojećih revalorizacionih rezervi koje se odnosi na to sredstvo. Smanjenje priznato u kapitalu
smanjuje iznos akumuliran u kapitalu u okviru pozicije revalorizacione rezerve.
Revalorizacione rezerve koje su sastavni deo kapitala koji se odnosi na
nekretnine, postrojenja i opremu, mogu se preneti direktno na neraspoređenu dobit, kada sredstvo
prestane da se priznaje. To može podrazumevati prenos celokupnog ostatka, kada sredstvo prestane
da se priznaje u poslovnim knjigama ili otuđi. Međutim, neke rezerve mogu biti prenete i
dok se sredstvo koristi. U tom slučaju, iznos prenete rezerve predstavlja razliku između
amortizacije zasnovane na revalorizovanoj knjigovodstvenoj vrednosti sredstva i amortizacije
zasnovane na prvobitnoj nabavnoj vrednosti sredstva. Prenošenje revalorizacionih rezervi
u neraspoređenu dobit ne vrši se preko Bilansa uspeha.
Amortizacija i prestanak priznavanja dugoročne materijalne imovine
Član 19
Poslovni subjekt je obavezan da utvrdi trošak amortizacije odvojeno za
svaki značajan deo stavke materijalne imovine. Svaki deo neke nekretnine, postrojenja i opreme,
čija je nabavna vrednost, odnosno cena koštanja značajna u odnosu na ukupnu nabavnu vrednost
datog sredstva se amortizuje posebno.
Poslovni subjekt raspoređuje iznos koji je početno priznat za neku nekretninu,
postrojenje i opremu na njihove značajne delove i posebno amortizuje svaki takav deo.
Jedan materijalno značajan deo nekretnine, postrojenja i opreme može imati
isti korisni vek i metod amortizacije kao i drugi materijalno značajan deo tog sredstva.
Prilikom utvrđivanja troškova amortizacije, takvi delovi se mogu grupisati.
U istoj meri u kojoj poslovni subjekt posebno amortizuje neke delove nekretnine,
postrojenja i opreme, on posebno amortizuje i ostatak tog sredstva. Ostatak se sastoji od
delova koji pojedinačno nisu značajni. Ako poslovni subjekt ima različita očekivanja od ovih
delova, mogu biti neophodne tehnike aproksimacije da bi se ostatak amortizovao na način kojim
bi se obrazac potrošnje i/ili korisni vek delova verno predstavili.
Poslovni subjekt može izabrati da posebno amortizuje one delove sredstva
čija nabavna vrednost nije značajna u odnosu na ukupnu nabavnu vrednost tog sredstva.
Trošak amortizacije za svaki period, priznaje se u Bilansu uspeha, osim
ako nije uključen u knjigovodstvenu vrednost drugog sredstva.
Iznos koji se amortizuje, alocira se na sistematskoj osnovi u toku korisnog
veka sredstva.
Rezidualna vrednost i korisni vek sredstva se proveravaju na kraju svake
finansijske godine.
Amortizacija se priznaje čak i ako tržišna vrednost sredstva premašuje
njegovu knjigovodstvenu vrednost, pod uslovom da rezidualna vrednost nije veća od njegove
knjigovodstvene vrednosti.
Popravke i održavanje sredstva ne negiraju potrebu njegovog amortizovanja.
Iznos koji se amortizuje utvrđuje se nakon oduzimanja rezidualne vrednosti
sredstva. Rezidualna vrednost je procenjeni iznos koji bi poslovni subjekt primio danas ako
bi otuđio sredstvo, nakon odbijanja procenjenih troškova otuđenja i pod pretpostavkom da
je sredstvo već na kraju svog korisnog veka i u stanju koje se očekuje na kraju njegovog
korisnog veka. Rezidualna vrednost sredstva je u praksi često beznačajna i u takvim okolnostima
nije bitna kod izračunavanja iznosa koji se amortizuje.
Rezidualna vrednost sredstva se može povećati na iznos koji je jednak knjigovodstvenoj
vrednosti sredstva ili veći od nje. Ako se to dogodi, trošak amortizacije sredstva je nula,
osim i dok se njegova rezidualna vrednost naknadno ne smanji na iznos koji je niži od knjigovodstvene
vrednosti sredstva.
Amortizacija sredstva započinje kada ono postane raspoloživo za korišćenje,
to jest kada se nalazi na lokaciji i u stanju koje je neophodno da sredstvo funkcioniše na
način na koji to predviđa uprava.
Amortizacija sredstva prestaje na datum ranijeg događaja: datum kada je
sredstvo klasifikovano kao ono koje se drži za prodaju (ili je uključeno u grupu za otuđenje
koja se klasifikuje kao grupa sredstava koja se drže za prodaju) ili datum prestanka priznavanja
sredstva. Dakle vršenje amortizacije ne prestaje kada se sredstvo ne koristi ili kada se
ne koristi aktivno, osim ako je ono u potpunosti amortizovano. Međutim, prema funkcionalnom
metodu amortizacije, trošak amortizacije može biti nula ako nema proizvodnje.
Poslovni subjekt troši ekonomske koristi sadržane u nekom sredstvu uglavnom
putem korišćenja sredstva. Međutim, ostali faktori, kao što su tehnološka ili komercijalna
zastarelost i habanje dok se sredstvo ne upotrebljava, često dovode do smanjenja ekonomskih
koristi koje su se mogle dobiti od sredstva. Zato je pri utvrđivanju korisnog veka trajanja
sredstva, potrebno razmotriti sve sledeće faktore:
1) očekivana iskorišćenost sredstva se procenjuje na osnovu očekivanog
kapaciteta sredstva ili fizičkih učinaka;
2) očekivano fizičko habanje koje zavisi od faktora poslovanja, kao što
su broj smena u kojima će se sredstvo koristiti, program popravljanja i odražavanja, i briga
o sredstvu i njegovo održavanje dok se ono ne koristi.
3) tehnička ili komercijalna zastarelost koja nastaje zbog promena ili
poboljšanja u proizvodnji, ili zbog promene u tržišnoj potražnji za proizvodom ili uslugom
koji se pružaju uz pomoć tog sredstva.
4) zakonska ili slična ograničenja korišćenja sredstva, kao što je istek
roka lizinga.
Korisni vek trajanja sredstva definiše se pomoću njegove očekivane koristi
za poslovni subjekt.
Politika upravljanja sredstvima nekog poslovnog subjekta može povlačiti
za sobom otuđenje sredstava nakon određenog vremena ili nakon utroška određenog dela ekonomskih
koristi sadržanih u sredstvu. Zbog toga korisni vek trajanja sredstva može biti kraći od
njegovog ekonomskog veka trajanja.
Procena korisnog veka sredstva, je stvar prosuđivanja zasnovanog na iskustvu
poslovnog subjekta sa sličnim sredstvima.
Zemljište i druge nepokretnosti su posebna sredstva koja se obračunavaju
posebno, čak i kada su zajedno pribavljeni. Uz određene izuzetke, kao što su kamenolomi i
tereni koji se koriste kao deponije, zemljište ima neograničeni korisni vek trajanja i zbog
toga se ne amortizuje.
Objekti imaju ograničeni korisni vek trajanja i zbog toga su sredstva koja
se amortizuju.
Povećanje vrednosti zemljišta na kojem se nalazi neki objekat, ne utiče
na utvrđivanje korisnog veka trajanja tog objekta.
Ako nabavna vrednost zemljišta uključuje i troškove demontaže, uklanjanja
i obnove, taj deo zemljišta se amortizuje tokom perioda u kojem su koristi stečene nastajanjem
ovih troškova. U nekim slučajevima, samo zemljište može imati ograničen korisni vek trajanja
i tada se ono amortizuje dinamikom koja odražava koristi koje se od njega dobijaju.
Korišćeni metod amortizacije odražava način očekivanog trošenja budućih
ekonomskih koristi od sredstva.
Metod amortizacije, koji se primenjuje na neko sredstvo, proverava se najmanje
jednom, na kraju svake finansijske godine, i ako postoje značajne promene u očekivanoj dinamici
trošenja budućih ekonomskih koristi koje su sadržane u sredstvu, metod se menja da bi se
odrazila promenjena dinamika. Takvu promenu treba obračunati kao promenu računovodstvene
procene.
Različiti metodi amortizacije se mogu koristiti za alokaciju iznosa koji
se amortizuje sistematski tokom korisnoga veka trajanja sredstva. Ovi metodi obuhvataju pravolinijski
metod, degresivni metod i funkcionalni metod.
Pravolinijski metod za rezultat ima konstantne troškove u toku korisnog
veka trajanja sredstva, ukoliko se rezidualna vrednost ne menja.
Degresivni metod za rezultat ima smanjenje troškova tokom korisnoga veka
trajanja sredstva.
Funkcionalni metod za rezultat ima troškove koji se zasnivaju na očekivanom
korišćenju ili učincima.
Poslovni subjekt se opredeljuje za metod koji najvernije odražava očekivanu
dinamiku trošenja budućih ekonomskih koristi sadržanih u sredstvu. Taj metod se konzistentno
primenjuje iz perioda u period osim ako ne dođe do promene očekivane dinamike trošenja tih
budućih ekonomskih koristi.
Da bi se utvrdilo da li je vrednost neke stavke nekretnina, postrojenja
i opreme umanjenja, poslovni subjekt proverava knjigovodstvenu vrednost svojih sredstava,
kada i utvrđuje nadoknadivu vrednost sredstva i kada priznaje ili poništava priznavanje gubitka
usled umanjenja vrednosti.
Umanjenje vrednosti ili gubitak nekretnine, postrojenja i opreme, povezana
potraživanja ili plaćanje naknada od trećih strana i sve naknadne nabavke ili izgradnja sredstava
za zamenu, predstavljaju posebne ekonomske događaje i obračunavaju se posebno, na sledeći
način:
Knjigovodstvena vrednost nekretnine, postrojenja i opreme prestaje da se
priznaje:
1) prilikom otuđenja; ili
2) kada se od njihovog korišćenja ili otuđenja ne očekuju buduće ekonomske
koristi.
Dobitak ili gubitak koji nastane prilikom prestanka priznavanja nekretnine,
postrojenja i opreme se uključuje u dobitak ili gubitak u Bilansu uspeha onda kada to sredstvo
prestaje da se priznaje.
Ako je za merenje osnovnih sredstava primenjen model revalorizacije tada
osnovicu za amortizaciju čini revalorizovana nabavna vrednost umanjena za rezidualnu vrednost,
koja se prilikom revalorizacije ponovo procenjuje, tako da osnovicu čini revalorizovana nabavna
vrednost umanjena za revalorizovanu rezidualnu vrednost.
Za sredstva koja se revalorizuju u godini u kojoj se vrši revalorizacija
pre revalorizacije se obračunava amortizacija za tu godinu, a revalorizovana vrednost je
osnovica za obračun amortizacije u narednim godinama.
g) Investicione nekretnine
Član 20
Investicione nekretnine su nekretnine (zemljište ili zgrade - ili deo zgrade
- ili i jedno i drugo), koje vlasnik ili korisnik lizinga, po osnovu finansijskog lizinga
drži radi ostvarivanja zarade od izdavanja nekretnine ili radi uvećanja vrednosti kapitala
ili radi i jednog i drugog, a ne radi:
1) upotrebe za proizvodnju ili snabdevanje robom ili pružanje usluga ili
za administrativne svrhe; ili
2) prodaje u okviru redovnog poslovanja.
Nekretnine sa mešovitom upotrebom treba da se razdvoje na investicione
nekretnine i nekretnine, postrojenja i opremu. Međutim, ako fer vrednost komponente investicionih
nekretnina ne može pouzdano da se odmeri bez nepotrebnih troškova i napora, celokupna imovina
treba da se računovodstveno obuhvata kao nekretnine, postrojenja i oprema u skladu sa čl.
17, 18. i 19. ovog pravilnika.
Prilikom početnog priznavanja investiciona nekretnina se vrednuje po nabavnoj
vrednosti, odnosno ceni koštanja.
Nakon početnog priznavanja, investiciona nekretnina se može procenjivati
po fer vrednosti ako se fer vrednost može pouzdano utvrditi bez nepotrebnih troškova i napora,
a promene fer vrednosti se priznaju kao dobitak ili gubitak u Bilansu uspeha.
Fer vrednost je cena koja bi se naplatila za prodaju sredstva ili platila
za prenos obaveze u redovnoj transakciji između učesnika na tržištu na datum odmeravanja.
Samo investicione nekretnine čija se fer vrednost može pouzdano meriti
bez nepotrebnih troškova ili napora, na stalnoj osnovi, procenjuje se po fer vrednosti kroz
Bilans uspeha.
Sve druge investicione nekretnine se vrednuju po nabavnoj vrednosti koristeći
model troškova amortizacije i obezvređenja na način propisan za dugoročnu materijalnu imovinu
(nekretnine, postrojenja i opremu) u skladu sa čl. 18. i 19. ovog pravilnika.
Prilikom utvrđivanja knjigovodstvene vrednosti investicione nekretnine
po modelu fer vrednosti, poslovni subjekt sredstva ili obaveze priznate kao odvojena sredstva
ili obaveze ne računa duplo kao npr.:
1) oprema poput liftova ili klima uređaja je često sastavni deo objekta
i generalno se uključuje u fer vrednost investicione nekretnine, a ne priznaje se zasebno
kao nekretnina, postrojenje i oprema.
2) ako se kancelarija izdaje nameštena, u fer vrednosti kancelarije generalno
ulazi i fer vrednost nameštaja, zato što je prihod od zakupnine prihod od nameštene kancelarije.
Kada u fer vrednost investicione nekretnine ulazi vrednost nameštaja, onda entitet ne priznaje
nameštaj kao zasebno sredstvo.
Kod prenosa nekretnine sa investicione nekretnine uknjižene po fer vrednosti,
na nekretninu koju koristi vlasnik ili zalihe, pretpostavljena nabavna vrednost nekretnine
za kasniji obračun je njena fer vrednost na datum promene namene.
Ako nekretnina koju koristi vlasnik postane investiciona nekretnina koja
će se knjižiti po fer vrednosti, poslovni subjekt primenjuje knjigovodstvenu vrednost sve
do datuma promene namene. Poslovni subjekt će na taj datum razliku između knjigovodstvene
vrednosti nekretnine i njene fer vrednosti priznati kao revalorizacionu rezervu.
Investicione nekretnine prestaju da se priznaju (eliminišu se iz Bilansa
stanja) po otuđenju ili kada se investiciona nekretnina trajno povuče iz upotrebe i ne očekuju
se nikakve buduće ekonomske koristi od njegovog otuđenja.
d) Biološka sredstva
Član 21
Biološka sredstva obuhvataju žive životinje i biljke koja se ne troše u
jednogodišnjem proizvodnom ciklusu, kao što su:
1) osnovno stado za obavljanje delatnosti, odnosno živa stoka od koje se
dobija mleko, vuna i drugi proizvodi;
2) vinova loza od koje se dobija grožđe;
3) voćnjaci od kojih se dobija voće;
4) drveće od kojeg se seče deo stabla za ogrev, ali se ne seče i celo drvo
i dr.
Dugoročna biološka sredstva su obnovljiva sredstva, za razliku od poljoprivrednih
proizvoda čijim ubiranjem i odvajanjem od biološkog sredstva prestaje životni proces biološkog
sredstva.
Obnovljivost biološkog sredstva zasniva se na biološkoj transformaciji
koja obuhvata proces rasta, promene osobina, proizvodnju i reprodukciju koji dovode do kvantitativnih
i kvalitativnih promena na biološkom sredstvu. Za razliku od drugih osnovnih (stalnih) sredstava,
efekti promena vrednosti bioloških sredstava, na kraju obračunskog perioda u odnosu na prethodni
period, ili u odnosu na početno vrednovanje ako su pribavljena u toku perioda, iskazuju se
kao prihodi, odnosno rashodi u Bilansu uspeha. Prema tome, kvantitativne, kvalitativne i
tržišne promene vrednosti bioloških sredstava nastale u toku i na kraju obračunskog perioda
predstavljaju osnov za utvrđivanje prihoda i rashoda u poljoprivrednoj delatnosti.
Biološka sredstva se vrednuju prilikom početnog priznavanja i na datum
svakog Bilansa stanja po fer vrednosti umanjenoj za procenjene troškove prodaje, osim u slučaju
kada se fer vrednost ne može pouzdano izmeriti.
Biološka sredstva čija se fer vrednost ne može lako utvrditi bez nepotrebnih
troškova i napora, vrednuju se po nabavnoj ceni, odnosno ceni koštanja umanjenoj za akumuliranu
amortizaciju i akumulirane gubitke zbog obezvređenja. Kada se biološka sredstva vrednuju
po metodu nabavne vrednosti, poslovni subjekt obelodanjuje sledeće:
1) opis svake klase svojih bioloških sredstava;
2) objašnjenje zašto se fer vrednost ne može pouzdano izmeriti;
3) metod amortizacije;
4) korisni vek trajanja ili stope amortizacije; i
5) bruto knjigovodstvenu vrednost i akumuliranu amortizaciju (zajedno sa
akumuliranim gubicima od umanjenja vrednosti) na početku i na kraju perioda.
đ) Finansijski instrumenti
Priznavanje finansijskih instrumenata
Član 22
Finansijski instrument je svaki ugovor na osnovu koga nastaje finansijsko
sredstvo jednog poslovnog subjekta i finansijska obaveza ili vlasnički instrument drugog
poslovnog subjekta.
Poslovni subjekt treba da prizna finansijsko sredstvo ili finansijsku obavezu
u svom Bilansu stanja samo onda kada poslovni subjekt postane jedna od ugovornih strana u
instrumentu.
Finansijska sredstva obuhvataju sledeće vrste imovine:
1) udele i akcije kod povezanih subjekata;
2) zajmove povezanim subjektima;
3) ulaganja u pridružene subjekte;
4) ulaganja u hartije od vrednosti;
5) date kredite i depozite;
6) ostalu finansijsku imovinu.
Poslovni subjekt klasifikuje finansijska sredstva na osnovu sledeća dva
kriterijuma:
1) svog poslovnog modela upravljanja finansijskim sredstvima; i
2) karakteristika finansijskog sredstva u vezi sa ugovorenim novčanim tokovima
povezanim sa tim sredstvom - npr. u grupu finansijska sredstva koja se vrednuju po amortizovanom
trošku ne mogu biti svrstane akcije, jer one nemaju rok dospeća.
Poslovni subjekt finansijska sredstva klasifikuje u sledeće grupe:
1) finansijska sredstva po amortizovanoj vrednosti;
2) finansijska sredstva po fer vrednosti kroz ostali rezultat u okviru
kapitala; i
3) finansijska sredstva po fer vrednosti kroz Bilans uspeha.
Na početku priznavanja finansijska sredstva i finansijske obaveze vrednuju
se po njihovoj fer vrednosti plaćene ili dobijene nadoknade. Ako su u pitanju finansijska
sredstva i finansijske obaveze koji nisu klasifikovani u one koji se priznaju i vrednuju
po fer vrednosti kroz Bilans uspeha, poslovni subjekt treba da ih odmerava po njihovoj fer
vrednosti uvećanoj ili umanjenoj za troškove transakcije koji se mogu direktno pripisati
sticanju ili emitovanju finansijskog sredstva ili finansijske obaveze (transakcioni troškovi
kod finansijskih sredstava uvećavaju početnu vrednost, a kod finansijskih obaveza je umanjuju).
Vrednovanje finansijskih sredstava
Član 23
Finansijsko sredstvo može da se odmerava po amortizovanoj vrednosti, ako
su ispunjena oba navedena uslova:
1) finansijsko sredstvo se drži u okviru poslovnog modela čiji cilj je
držanje finansijskih sredstava radi naplate ugovornih tokova gotovine; i
2) uslovi ugovora finansijskog sredstva na naznačene datume uzrokuju tokove
gotovine koji su isključivo otplate glavnice i kamate na neizmireni iznos glavnice.
Amortizovana vrednost finansijskog sredstva na svaki datum izveštavanja
je neto suma sledećih iznosa:
1) iznosa po kom se finansijsko sredstvo odmerava prilikom početnog priznavanja;
2) umanjenog za sve otplate glavnice;
3) uvećanog ili umanjenog za kumulativnu amortizaciju korišćenjem metoda
efektivne kamate svih razlika između iznosa prilikom početnog priznavanja i iznosa na dospeću;
4) umanjenog, u slučaju finansijskog sredstva, za sva smanjenja (direktno
ili korišćenjem računa ispravke vrednosti) za umanjenje vrednosti ili nenaplativost.
Finansijska sredstva koja nemaju iskazanu kamatnu stopu, koje se ne odnose
na aranžman koji predstavlja finansijsku transakciju i koji su klasifikovani kao kratkoročna
sredstva se na početku odmeravaju po nediskontovanom iznosu bez uvećanja ili umanjenja za
kumulativnu amortizaciju korišćenjem metoda efektivne kamate svih razlika između iznosa prilikom
početnog priznavanja i iznosa na dospeću.
Finansijsko sredstvo treba da se odmerava po fer vrednosti kroz ostali
rezultat u okviru kapitala ako su ispunjena oba sledeća uslova:
1) finansijsko sredstvo se drži u okviru poslovnog modela čiji cilj se
postiže naplatom ugovornih tokova gotovine i prodajom finansijskih sredstava; i
2) uslovi ugovora finansijskog sredstva na naznačene datume uzrokuju tokove
gotovine koji su isključivo otplate glavnice i kamate na neizmireni iznos glavnice.
Fer vrednost finansijskog sredstva je cena koja bi bila dobijena za prodaju
finansijskog sredstva u redovnoj transakciji između učesnika na tržištu na datum odmeravanja.
Finansijsko sredstvo treba da se odmerava po fer vrednosti kroz Bilans
uspeha osim ukoliko se ne odmerava po amortizovanoj vrednosti ili po fer vrednosti kroz ostali
rezultat u okviru kapitala. Međutim, poslovni subjekt može da izvrši neopozivi odabir pri
početnom priznavanju za određene investicije u instrumente kapitala koji bi se u suprotnom
odmeravali po fer vrednosti kroz Bilans uspeha da prezentuje naknadne promene fer vrednosti
u ostalom rezultatu u okviru kapitala.
Promene fer vrednosti finansijskog sredstva koje je klasifikovano kroz
ostali rezultat u okviru kapitala, iskazuju se kao nerealizovani dobici ili gubici u okviru
kapitala. Kada subjekt prestane sa priznavanjem finansijskog sredstva vrednovanog po fer
vrednosti kroz ostali rezultat u okviru kapitala, kumulativni dobitak ili gubitak prethodno
priznat u ostalom rezultatu reklasifikuje iz kapitala u Bilans uspeha, priznavanjem dobitaka
ili gubitaka.
Pri početnom priznavanju finansijskog sredstva ili finansijske obaveze,
poslovni subjekt treba da ih odmerava po ceni transakcije (uključujući troškove transakcije
osim kod početnog odmeravanja finansijskog sredstva ili finansijske obaveze koji se naknadno
odmeravaju po fer vrednosti kroz Bilans uspeha) osim ukoliko aranžman u stvari predstavlja
finansijsku transakciju ili za poslovni subjekt (za finansijsku obavezu) ili za drugu stranu
(za finansijsko sredstvo) u aranžmanu. Aranžman predstavlja finansijsku transakciju ako se
plaćanje odlaže van uobičajenih poslovnih uslova, npr. davanje beskamatnog kredita kupcu
za prodaju robe, ili se finansira po kamatnoj stopi koja nije tržišna stopa, npr. beskamatni
ili zajam sa kamatnom stopom nižom od tržišne koji se daje zaposlenom. Ako aranžman predstavlja
finansijsku transakciju, poslovni subjekt treba da odmerava finansijsko sredstvo ili finansijsku
obavezu po sadašnjoj vrednosti budućih plaćanja diskontovanih po tržišnoj kamatnoj stopi
za sličan dužnički instrument kao što je utvrđeno na početnom priznavanju.
Na kraju svakog izveštajnog perioda, poslovni subjekt treba da odmerava
sve finansijske instrumente po fer vrednosti i da priznaje promene fer vrednosti u Bilansu
uspeha, osim instrumenata kapitala kojima se ne trguje javno i čija fer vrednost ne može
inače da se pouzdano odmeri, bez nepotrebnih troškova ili napora i ugovora povezanih sa takvim
instrumentima koji će, ako se izvrše, za rezultat imati isporuku takvih instrumenata, treba
da se odmeravaju po nabavnoj vrednosti umanjenoj za umanjenje vrednosti.
Reklasifikacija finansijskih sredstava
Član 24
Kada subjekt reklasifikuje finansijsko sredstvo iz finansijskih sredstava
vrednovanih po amortizovanom trošku u finansijska sredstva koja se vrednuju po fer vrednosti
kroz ostali rezultat u okviru kapitala, dužan je da na datum reklasifikacije utvrdi njegovu
fer vrednost. Dobitak ili gubitak utvrđen kao razlika između prethodno amortizovanog troška
i procenjene fer vrednosti subjekt priznaje u ostalom rezultatu kao nerealizovani dobitak
ili gubitak.
Kada subjekt reklasifikuje finansijsko sredstvo iz finansijskih sredstava
vrednovanih po amortizovanom trošku u finansijska sredstva koja se vrednuju po fer vrednosti
kroz Bilans uspeha, dužan je da na datum reklasifikacije utvrdi njegovu fer vrednost. Dobitak
ili gubitak utvrđen kao razlika između prethodno amortizovanog troška i procenjene fer vrednosti
subjekt priznaje u Bilansu uspeha.
Kada subjekt reklasifikuje finansijsko sredstvo iz finansijskih sredstava
vrednovanih po fer vrednosti kroz ostali rezultat u okviru kapitala u finansijska sredstva
koja se vrednuju po amortizovanom trošku, finansijsko sredstvo se reklasifikuje po vrednosti
koju bi sredstvo imalo da je od njegovog početnog priznavanja vrednovano po amortizovanom
trošku. Pri promeni vrednosti sredstva prestaje i priznavanje kumuliranih dobitaka ili gubitaka
koji su u vezi sa tim sredstvom priznati u ostalom rezultatu u okviru kapitala. Svaki iznos
razlike pri ovoj reklasifikaciji priznaje se u Bilansu uspeha.
Kada subjekt reklasifikuje finansijsko sredstvo iz finansijskih sredstava
vrednovanih po fer vrednosti kroz ostali rezultat u okviru kapitala u finansijska sredstva
koja se vrednuju po fer vrednosti kroz bilans uspeha, finansijsko sredstvo se i dalje vrednuje
po fer vrednosti. Kumulirani dobici ili gubici prethodno priznati u ostalom rezultatu u okviru
kapitala reklasifikuju se na datum reklasifikacije iz kapitala u Bilans uspeha.
Kada subjekt reklasifikuje finansijsko sredstvo iz finansijskih sredstava
vrednovanih po fer vrednosti kroz Bilans uspeha u finansijska sredstva koja se vrednuju po
amortizovanom trošku, njegova fer vrednost na datum reklasifikacije postaje njegova nova
knjigovodstvena vrednost.
Kada subjekt reklasifikuje finansijsko sredstvo iz finansijskih sredstava
vrednovanih po fer vrednosti kroz Bilans uspeha u finansijska sredstva koja se vrednuju po
fer vrednosti kroz ostali rezultat u okviru kapitala, finansijsko sredstvo se i dalje vrednuje
po fer vrednosti.
Prestanak priznavanja finansijskih sredstava
Član 25
Poslovni subjekt prestaje da priznaje finansijsko sredstvo isključivo kada:
1) isteknu ugovorna prava na novčane tokove od finansijskog sredstva; ili
2) prenese finansijsko sredstvo, a taj prenos ispunjava uslove za prestanak
priznavanja (ako subjekt prenese gotovo sve rizike i koristi vlasništva nad finansijskim
sredstvom, prestaje sa njegovim priznavanjem i priznaje kao zasebno sredstvo ili obavezu
sva prava i obaveze nastale ili zadržane u okviru tog prenosa).
e) Zalihe
Član 26
Zalihe su kratkoročna materijalna imovina:
1) koja se drži zbog prodaje u redovnom toku poslovanja;
2) koja se drži u procesu proizvodnje za navedenu prodaju; ili
3) u obliku osnovnog i pomoćnog materijala koji se troši u proizvodnom
procesu ili prilikom pružanja usluga.
U toku reprodukcionog ciklusa pojavljuju se sledeće vrste zaliha:
1) zalihe sirovina i drugog materijala koji ulazi u supstancu gotovog proizvoda;
2) zalihe rezervnih delova i drugog materijala koji ne ulazi u supstancu
gotovih proizvoda;
3) zalihe nedovršene proizvodnje, poluproizvoda i nedovršenih usluga;
4) zalihe gotovih proizvoda;
5) zalihe trgovačke robe;
6) kratkotrajna biološka sredstva i dr.
Zalihe se mere po nabavnoj ceni, odnosno ceni koštanja ili po neto tržišnoj
vrednosti u zavisnosti koja je vrednost niža. U nabavnu vrednost zaliha uključuju se svi
troškovi nabavke i drugi troškovi koji su nastali dovođenjem zaliha na sadašnju lokaciju
i sadašnje stanje.
Nabavna vrednost zaliha obuhvata fakturnu cenu, uvozne carine i druge dažbine
(osim onih koje subjekt može kasnije da povrati od poreskih organa, kao npr. PDV koji se
može odbiti kao prethodni) i troškove prevoza, manipulativne i druge troškove koji se mogu
direktno pripisati proizvodnji gotovih proizvoda, nabavci materijala i uslugama.
Trgovački popusti, rabati i druge slične stavke se oduzimaju pri određivanju
troškova nabavke.
Troškovi konverzije zaliha se sastoje od troškova direktnog rada i opštih
troškova proizvodnje. Oni takođe obuhvataju sistematski raspored fiksnih i varijabilnih opštih
troškova proizvodnje, nastalih prilikom konverzije materijala u gotove proizvode.
Raspoređivanje fiksnih opštih troškova proizvodnje na učinke zasniva se
na normalnom kapacitetu proizvodnje.
Normalni kapacitet proizvodnje se definiše kao količina proizvodnje koja
se može ostvariti u proseku tokom određenog broja perioda ili sezona u normalnim uslovima
uzimajući u obzir planirano održavanje.
Neraspoređeni fiksni opšti troškovi priznaju se kao rashod perioda u kojem
su nastali. Ovi troškovi se odnose na neiskorišćenost kapaciteta.
Kada se u proizvodnom procesu proizvodi više proizvoda, a troškovi konverzije
svakog proizvoda se ne mogu direktno identifikovati, potrebno ih je racionalno i dosledno
raspoređivati na proizvode.
Osnovica raspoređivanja može biti relativna vrednost prodaje svakog proizvoda
u fazi proizvodnog procesa kada se proizvodi mogu zasebno utvrditi ili po završetku proizvodnje.
Najveći deo sporednih proizvoda, po svojoj prirodi, nije materijalno značajan.
Kada je to slučaj, entitet ih odmerava po ceni prodaje umanjenoj za troškove dovršenja i
prodaje, a ovaj iznos treba da se oduzme od cene koštanja glavnog proizvoda. Kao rezultat
ovoga, knjigovodstvena vrednost glavnog proizvoda ne razlikuje se značajno od njegove cene
koštanja.
Ostali troškovi se uključuju u trošak zaliha samo u meri u kojoj su stvarno
nastali u vezi dovođenja zaliha na sadašnju lokaciju i u sadašnje stanje, kao npr. opšti
neproizvodni troškovi ili troškovi dizajniranja proizvoda za određene kupce.
Troškovi koji se ne priznaju u cenu koštanja zaliha, a priznaju se kao
rashod perioda u kojem su nastali su:
1) neuobičajeni troškovi otpadnog materijala, rada ili drugih proizvodnih
troškova;
2) troškovi skladištenja, osim ako nisu nužno sastavni deo proizvodnog
procesa pre iduće proizvodne faze;
3) administrativni opšti troškovi koji ne doprinose dovođenju zaliha na
sadašnju lokaciju i sadašnje stanje;
4) troškovi prodaje.
Troškovi pozajmljivanja koji su direktno pripisivi sticanju ili proizvodnji
zaliha koje se kvalifikuju (za čiju proizvodnju je potreban značajan vremenski period da
bi bile spremne za upotrebu ili prodaju) se uključuju u nabavnu vrednost. Troškovi pozajmljivanja
u vezi sa zalihama koje se kvalifikuju uključuju samo izdatke koji su imali za rezultat gotovinske
isplate, transfere drugih sredstava ili preuzimanje obaveza na koje se zaračunava kamata.
Poslovni subjekt treba da započne kapitalizaciju troškova pozajmljivanja
na datum kada se prvi put kumulativno ispune sledeći uslovi:
1) poslovni subjekt je imao izdatke za zalihe;
2) imao troškove pozajmljivanja; i
3) preduzeo aktivnosti neophodne da bi se zalihe pripremile za planiranu
upotrebu ili prodaju.
Poslovni subjekt treba da prestane sa kapitalizacijom troškova pozajmljivanja
kada su u suštini završene sve aktivnosti neophodne da bi se zalihe pripremile za planiranu
upotrebu ili prodaju.
Obračun izlaza vrednosti zaliha vrši se po sledećim metodama:
1) metod specifične identifikacije troškova;
2) FIFO metoda ("prva ulazna jednaka prvoj izlaznoj");
3) metoda ponderisanog prosečnog troška.
Specifična identifikacija troškova znači, da se specifični troškovi pripisuju
identifikovanim predmetima zaliha. Po ovoj metodi trošak utrošenog ili prodatog sredstva
jednak je njegovoj nabavnoj vrednosti, odnosno ceni koštanja. To je primereni pristup za
stavke koje se izdvajaju za određeni projekat, bez obzira da li su kupljene ili proizvedene,
kao i za sredstva koja se mogu pojedinačno evidentirati i gde je to ekonomski isplativo.
Metod "prva ulazna jednaka prvoj izlaznoj" podrazumeva postupak
da se stavka zaliha koja je prva stečena prva upotrebi ili proda, tako da su stavke koje
ostaju na zalihama na kraju perioda one, koje su poslednje nabavljene ili proizvedene.
Metod prosečne cene podrazumeva postupak po kojem se trošak neke stavke
određuje na osnovu prosečnog ponderisanog troška svih stavki na početku perioda i troška
sličnih stavki koje su nabavljene ili proizvedene u tom periodu. Prosek se može izračunati
periodično ili po dobijanju svake dodatne nabavke, odnosno proizvodnje u zavisnosti od uslova
u kojima poslovni subjekt posluje.
Na kraju izveštajnog perioda subjekt treba da proveri da li su zalihe obezvređene.
Poslovni subjekt zalihe na datum bilansa vrednuje po nižoj od sledeće dve
vrednosti:
1) nabavnoj vrednosti, odnosno ceni koštanja; ili
2) procenjenoj prodajnoj ceni umanjenoj za troškove dovršenja i prodaje.
Utvrđivanje kurentnosti zaliha je potrebno, jer se može dogoditi da cena
koštanja zaliha ne može biti nadoknađena u celosti, ako su zalihe oštećene ili u celosti
ili delimično zastarele ili ako je smanjena njihova prodajna cena.
Nemogućnost nadoknade cene koštanja, odnosno nabavne vrednosti zaliha može
biti prisutna, ako je došlo do povećanja procenjenih troškova dovršenja ili procenjenih troškova
koji tek treba da nastanu zbog prodaje.
Smanjenje vrednosti zaliha ispod nabavne vrednosti, odnosno cene koštanja
do neto tržišne vrednosti u skladu je sa zahtevom da se imovina ne može iskazati po vrednosti
većoj od one koja će se ostvariti njihovom prodajom ili upotrebom.
Smanjenje vrednosti zaliha do njihove neto tržišne vrednosti sprovodi se
uobičajeno predmet po predmet. Međutim, u nekim okolnostima može biti adekvatnije grupisati
slične ili povezane predmete zaliha.
Neto tržišna vrednost je procenjena cena prodaje u okviru redovnog poslovanja,
umanjena za procenjene troškove dovršenja i procenjene troškove neophodne za realizaciju
prodaje.
Procena neto tržišne vrednosti zasniva se na najnovijim dokazima koji postoje
u vreme procene vrednosti zaliha za koje se očekuje da će biti realizovane. Ove procene uzimaju
u obzir promene cena ili troškova direktno povezanih sa događajima nakon datuma bilansa u
meri u kojoj ti događaji potvrđuju uslove koji su postojali na kraju perioda.
Materijal i druge zalihe namenjene proizvodnji zaliha ne otpisuju se ispod
troška nabavke, ako se očekuje da će gotovi proizvodi u koje će biti ugrađene biti prodati
po ceni u visini ili iznad cene koštanja. Međutim, kad smanjenje cene materijala upućuje
na to da će cena koštanja gotovih proizvoda biti veća od neto tržišne vrednosti, vrednost
materijala se otpisuje do neto tržišne vrednosti.
Neto tržišna vrednost procenjuje se ponovo u svakom sledećem periodu. Ako
su neke okolnosti u ranijem periodu uticale na smanjenje vrednosti zaliha ispod troškova
nabavke, a te okolnosti više ne postoje, ili ako postoji nedvosmisleni dokaz o povećanju
neto tržišne vrednosti zbog promene ekonomskih uslova, poništava se ranije proknjiženo smanjenje
vrednosti zaliha do iznosa koji je prethodno bio priznat kao rashod. Iznos bilo kojeg poništenja
smanjenja vrednosti zaliha kao posledica povećanja neto tržišne vrednosti treba priznati
kao prihod, uz istovremeno povećanje zaliha, do visine prethodno priznatog rashoda, odnosno
do prvobitno priznate nabavne vrednosti, odnosno cene koštanja.
Zalihe poljoprivrednih proizvoda
Član 27
Izuzetno od člana 26. ovog pravilnika, zalihe poljoprivrednih proizvoda
proizvedenih kao rezultat sopstvenih bioloških sredstava poslovnog subjekta, mere se po fer
vrednosti umanjenoj za troškove prodaje u momentu ubiranja, odnosno sakupljanja. Ovako utvrđena
vrednost predstavlja nabavnu vrednost na taj datum, od kada se ove zalihe vrednuju kao ostale
materijalne zalihe u skladu sa članom 26. ovog pravilnika.
Troškovi prodaje su procenjeni troškovi koji sadrže: prevozne i druge troškove
potrebne da poljoprivredni proizvodi budu dopremljeni na dato tržište, naknade brokerima
i dilerima, takse nadzornim organizacijama i robnim berzama, porezi, carine i druge dažbine.
Poljoprivredni proizvodi su proizvodi bioloških sredstava kao što su: mleko,
meso, voće, vuna, posečena stabla, pamuk i sl.
Ako postoji aktivno tržište poljoprivrednih proizvoda, cena koja se kotira
na tom tržištu je odgovarajuća osnova za određivanje fer vrednosti tog sredstva. Ako poslovni
subjekt ima pristup različitim aktivnim tržištima, koristi se najrelevantnije tržište. Ako
poslovni subjekt ima pristup na dva aktivna tržišta, koristi cene sa onog tržišta koje planira
da koristi.
Ako ne postoji aktivno tržište, poslovni subjekt pri određivanju fer vrednosti
koristi jednu ili, kada je to moguće, više sledećih alternativa:
1) cenu poslednje tržišne transakcije, pod uslovom da nije bilo značajne
promene ekonomskih okolnosti od datuma te transakcije do datuma Bilansa stanja;
2) tržišne cene za slična sredstva koje se koriguju kako bi se odrazile
razlike; i
3) sektorske repere, kao što je vrednost voćnjaka izražena po gajbi, bušelu
(merici, vagonu) ili hektaru prinosa i vrednost stada izražena po kilogramu mesa.
Dobitak ili gubitak koji nastaje pri početnom priznavanju poljoprivrednog
proizvoda po fer vrednosti umanjenoj za procenjene troškove prodaje uključuje se u dobitak
ili gubitak u Bilansu uspeha za period u kom nastaje.
ž) Stalna imovina namenjena prodaji i prestanak poslovanja
Član 28
Stalna imovina namenjena prodaji (ili grupa za otuđenje) je imovina koja
se drži za prodaju ako se njena knjigovodstvena vrednost može povratiti prevashodno prodajnom
transakcijom, a ne daljim korišćenjem. Stalna imovina namenjena prodaji klasifikuje se kao
kratkoročna imovina.
Prestanak poslovanja predstavlja deo poslovnog subjekta koji je ili otuđen,
ili je klasifikovan kao deo koji se drži za prodaju, i
1) predstavlja odvojenu značajnu liniju poslovanja ili geografsku oblast
poslovanja,
2) deo je jednog koordiniranog plana za otuđenje odvojene značajne linije
poslovanja ili geografske oblasti poslovanja ili
3) je zavisni poslovni subjekt stečen isključivo u cilju ponovne prodaje.
Poslovni subjekt odmerava stalnu imovinu (ili grupu za otuđenje) klasifikovanu
kao imovina koje se drži za prodaju, po nižem od sledeća dva iznosa: po knjigovodstvenoj
vrednosti ili fer vrednost umanjenoj za troškove prodaje.
Stalna imovina namenjena prodaji (ili grupa za otuđenje) mora da bude dostupna
za momentalnu prodaju u svom trenutnom stanju isključivo pod uslovima koji su uobičajeni
za prodaju takve imovine (ili grupa za otuđenje) i njena prodaja mora biti vrlo verovatna
u roku od jedne godine od datuma priznavanja, osim u slučaju produženja perioda za dovršenje
prodaje usled događaja i okolnosti koje su izvan kontrole poslovnog subjekta.
Kada poslovni subjekt stekne stalnu imovinu (ili grupu za otuđenje) isključivo
u cilju naknadnog otuđenja, on treba da klasifikuje tu stalnu imovinu (ili grupu za otuđenje)
kao imovinu koja se drži za prodaju na datum sticanja samo ako je ispunjen jednogodišnji
zahtev za njenu prodaju osim u slučaju produženja perioda za dovršenje prodaje usled događaja
i okolnosti koje su izvan kontrole poslovnog subjekta.
Kada se očekuje da se prodaja dogodi posle jedne godine, poslovni subjekt
odmerava troškove prodaje po njihovoj sadašnjoj vrednosti. Svako povećanje sadašnje vrednosti
troškova prodaje koje se javlja zbog protoka vremena se prezentuje u bilansu uspeha kao trošak
finansiranja.
Poslovni subjekt priznaje gubitak od umanjenja vrednosti za svako početno
ili naknadno smanjenje vrednosti imovine (ili grupe za otuđenje) na fer vrednosti umanjenu
za troškove prodaje.
Poslovni subjekt priznaje dobitak za svako naknadno povećanje fer vrednosti
umanjene za troškove prodaje imovine (ili grupe za otuđenje), ali ne u obliku prekoračenja
kumulativnih troškova od umanjenja vrednosti koji su prethodno priznati za ovu imovinu.
Gubitak od umanjenja vrednosti (ili svaki naknadni dobitak) priznat za
grupu za otuđenje smanjuje (ili povećava) knjigovodstvenu vrednost stalne imovine u grupi
koja je namenjena prodaji.
Poslovni subjekt ne amortizuje stalnu imovinu dok je ona klasifikovana
kao imovina koja se drži za prodaju ili dok je deo grupe za otuđenje klasifikovane kao grupa
koja se drži za prodaju. Kamata i drugi rashodi koji se mogu pripisati obavezama grupe za
otuđenje klasifikovane kao grupa koja se drži za prodaju, priznaju se i dalje.
Svaka stalna imovina koja ne zadovoljava kriterijume držanja za prodaju
prestaje da se klasifikuje kao imovina koja se drži za prodaju.
Poslovni subjekt odmerava stalnu imovinu (ili grupu za otuđenje) koja prestaje
da se klasifikuje kao imovina koja se drži za prodaju po nižoj od sledeće dve vrednosti:
1) knjigovodstvene vrednosti pre nego što je imovina (ili grupa za otuđenje)
klasifikovana kao imovina koje se drži za prodaju, korigovane za amortizaciju ili revalorizaciju
koja bi bila priznata da imovina (ili grupa za otuđenje) nije klasifikovana kao imovina koje
se drži za prodaju, i
2) njene nadoknadive vrednosti na datum naknadne odluke da se ona ne proda
ili ne raspodeli.
z) Kratkoročni plasmani i potraživanja
Član 29
Kratkoročni plasmani i potraživanja su finansijski instrumenti sa rokom
dospelosti za naplatu do godinu dana od dana početnog priznavanja.
Kratkoročni krediti i zajmovi procenjuju se po nominalnoj vrednosti, umanjenoj
indirektno za procenjene gubitke zbog obezvređenja, a direktno za nastala i dokumentovana
smanjenja vrednosti.
Hartije od vrednosti i otkupljene akcije i udeli drugih pravnih lica procenjuju
se po nabavnoj vrednosti ili po tržišnoj vrednosti ako je ona niža.
Otkupljene sopstvene akcije i otkupljeni sopstveni udeli iskazuju se po
nominalnoj vrednosti, a razlika između otkupne i nominalne vrednosti se iskazuje na poziciji
emisione premije.
Potraživanja za prodatu robu kupcima na kratkoročni kredit, priznaju se
u nominalnom (nediskontovanom) iznosu novčanog potraživanja, a to je fakturna vrednost.
Kratkoročna potraživanja procenjuju se po nominalnoj vrednosti, umanjenoj
indirektno za procenjeni iznos verovatne nenaplativosti potraživanja, a direktno ako je nemogućnost
naplate izvesna i dokumentovana.
Finansijski plasmani i potraživanja u stranoj valuti vrednuju se po srednjem
kursu strane valute u skladu sa zakonom kojim se uređuje devizno poslovanje, a plasmani i
potraživanja sa valutnom klauzulom vrednuju se po ugovorenom kursu strane valute na dan sastavljanja
finansijskih izveštaja, umanjeni indirektno za procenjeni iznos verovatne nenaplativosti,
a direktno ako je nemogućnost naplate izvesna i dokumentovana.
i) Gotovinski ekvivalenti i gotovina
Član 30
Gotovinskim ekvivalentima i gotovinom smatraju se hartije od vrednosti,
depoziti po viđenju, gotovina, plemeniti metali i predmeti od plemenitih metala.
Hartije od vrednosti imaju karakter gotovinskog ekvivalenta ako su neposredno
unovčive uz beznačajan rizik smanjenja vrednosti i u poznate iznose gotovine.
Hartije od vrednosti kao gotovinski ekvivalenti, depoziti po viđenju i
gotovina procenjuju se po nominalnoj vrednosti.
Plemeniti metali i predmeti od plemenitih metala procenjuju se u visini
vrednosti izvedene iz cene plemenitih metala na svetskom tržištu.
Hartije od vrednosti, depoziti po viđenju i gotovina u stranoj valuti procenjuju
se po srednjem kursu strane valute na dan sastavljanja finansijskih izveštaja.
j) Aktivna vremenska razgraničenja
Član 31
Računi aktivnih vremenskih razgraničenja predstavljaju specifične pozicije
bilansa na kojima se iskazuju vremenski razgraničeni rashodi i prihodi između dva obračunska
perioda, odnosno između Bilansa uspeha tekuće i narednih godina. U cilju utvrđivanja realnog
finansijskog rezultata, pre izrade godišnjih finansijskih izveštaja i zaključka poslovnih
knjiga vrši se razgraničenje rashoda i prihoda na obračunske periode kojima ekonomski pripadaju,
bez obzira na momenat plaćanja rashoda, odnosno naplate prihoda.
Računi aktivnih i pasivnih vremenskih razgraničenja zasnivaju se na načelu
nastanka poslovnog događaja. Po ovom načelu, učinci poslovnih promena i drugih događaja se
priznaju u momentu nastanka (a ne kada se gotovina ili njen ekvivalent primi ili isplati)
i evidentiraju u poslovnim knjigama i uključuju u finansijske izveštaje u periodima na koji
se odnose.
Finansijski izveštaji pripremljeni na načelu nastanka poslovnog događaja
informišu korisnike ne samo o poslovnim promenama iz prethodnog perioda, koje uključuju isplatu
i prijem gotovine, već takođe i o obavezama za isplatu gotovine u budućem periodu i o resursima
koji predstavljaju gotovinu koja će biti primljena u budućem periodu. Zbog toga ti izveštaji
obezbeđuju takvu vrstu informacija o prošlim poslovnim promenama i ostalim događajima koje
su najkorisnije za korisnike pri donošenju ekonomskih odluka.
U aktivna vremenska razgraničenja spadaju sledeće stavke: unapred plaćeni,
odnosno fakturisani troškovi narednog perioda, zarađeni prihodi za koje nisu izdate fakture
i ostala aktivna vremenska razgraničenja.
2. Kapital i obaveze
a) Kapital
Član 32
Kapital, u smislu ovog pravilnika, je sopstveni izvor finansiranja imovine
koji predstavlja ostatak vrednosti imovine poslovnog subjekta posle odbitka svih njegovih
obaveza.
Kapital se sastoji od: upisanog osnovnog kapitala (akcijski kapital, udeli,
ulozi, državni kapital, društveni kapital, zadružni udeli, emisiona premija), ostali kapital,
neuplaćeni upisani kapital, rezerve (zakonske, statutarne i druge rezerve), dobitak iz ranijih
godina i dobitak iz tekuće godine, umanjen za porez na dobit.
Gubitak iz ranijih godina i gubitak iz tekuće godine predstavljaju ispravku
vrednosti kapitala.
Kapital i gubitak unose se u finansijske izveštaje u nominalnom iznosu,
odnosno u visini knjigovodstvene vrednosti.
Upisani kapital je novčano izražena vrednost ulaganja koje je uneto kao
kapital u poslovni subjekt i koji je upisan u registar privrednih subjekata.
Emisiona premija je deo kapitala koji poslovni subjekt ostvaruje realizacijom
akcija, odnosno udela iznad nominalne vrednosti upisanog kapitala, odnosno iznad troškova
sticanja sopstvenih akcija, odnosno udela.
Rezerve su deo kapitala koje se formiraju iz dobiti poslovnog subjekta
ili dodatnom uplatom osnivača.
Neraspoređena dobit ili nepokriveni gubitak je deo dobiti prethodnih perioda
koja ostaje poslovnom subjektu nakon raspoređivanja u rezerve, isplate dividende ili udela
u dobiti umanjena za gubitke prethodnih perioda.
Dobitak, odnosno gubitak tekućeg obračunskog perioda je deo kapitala kao
rezultat viška prihoda nad rashodima, odnosno viška rashoda na prihodima ostvarenih u tekućem
obračunskom periodu nakon obračuna poreza na dobit.
S obzirom na to da kapital predstavlja ostatak imovine poslovnog subjekta
nakon odbitka svih obaveza, priznavanje kapitala neposredno je povezano sa priznavanjem imovine
i obaveza.
Merenje kapitala u finansijskim izveštajima vrši se merenjem pojedinih
vrsta imovine i obaveza koje utiču na promenu vrednosti kapitala.
b) Dugoročna rezervisanja
Član 33
Rezervisanja predstavljaju obaveze po osnovu kojih će se vršiti isplate
u narednim obračunskim periodima, a odnose se naročito na:
1) rezervisanja za troškove u garantnom roku;
2) rezervisanja za obnavljanje prirodnih bogatstava;
3) rezervisanja za zadržane kaucije i depozite;
4) rezervisanja za ostale verovatne troškove koji će nastati, a odnose
se na sadašnje učinke (rezervisanja za sudske sporove, za izdate garancije i druga jemstva
i druga rezervisanja).
Rezervisanja iz stava 1. ovog člana procenjuju se u visini očekivanih izdataka
po osnovu kojih će se isplate vršiti u narednim obračunskim periodima.
Vrednovanje dugoročnih rezervisanja vrši se na osnovu verodostojne tehničke,
knjigovodstvene i druge dokumentacije, na način uređen opštim aktom poslovnog subjekta.
Član 34
Nastali izdaci po osnovu izvršenih dugoročnih rezervisanja terete iznos
rezervisanja.
Izdaci preko iznosa izvršenih rezervisanja iskazuju se kao rashodi, a neiskorišćeni
deo rezervisanja se ukida i iskazuje kao prihod.
v) Obaveze
Član 35
Obaveza je sadašnja obaveza poslovnog subjekta, proizašla iz prošlih događaja
i za čije se izmirenje očekuje odliv resursa. Obaveza se priznaje kada je izvesno da će zbog
isplate sadašnje obaveze, doći do odliva resursa poslovnog subjekta i kada se iznos za njenu
isplatu može pouzdano izmeriti.
Obaveze se klasifikuju kao kratkoročne i dugoročne.
Dugoročnim obavezama smatraju se obaveze prema matičnim, zavisnim i drugim
povezanim pravnim licima, obaveze po dugoročnim kreditima i zajmovima, obaveze po hartijama
od vrednosti i ostale dugoročne obaveze, koje dospevaju u roku dužem od godinu dana od dana
sastavljanja finansijskih izveštaja, ili u trajanju poslovnog ciklusa ako je on duži od godinu
dana.
Obaveza po osnovu finansijskog lizinga, na prvi dan trajanja lizinga odmerava
po sadašnjoj vrednosti svih plaćanja u vezi sa lizingom koja nisu izvršena na taj dan. Ta
plaćanja treba da se diskontuju po kamatnoj stopi sadržanoj u lizingu ako ta stopa može lako
da se utvrdi. U slučajevima kad ta kamatna stopa ne može lako da se utvrdi, korisnik lizinga
primenjuje kamatnu stopu koju bi morao da plati da u sličnom roku i uz slične garancije pozajmi
sredstva neophodna za nabavku imovine slične vrednosti kao imovine sa pravom korišćenja u
sličnom ekonomskom okruženju.
Kratkoročna obaveza je sadašnja obaveza koja dospeva za izmirenje u roku
od dvanaest meseci od dana sastavljanja finansijskih izveštaja.
Finansijske obaveze obuhvataju obaveze po osnovu kratkoročnih i dugoročnih
kredita. Ove obaveze se iskazuju po amortizovanoj vrednosti. Obaveze po osnovu kredita sadrže
i troškove transakcije, odnosno troškove obrade kreditnog zahteva i druge obaveze koje zajmoprimac
otplaćuje banci ili drugom kreditoru. Troškovi transakcije koji su dodati obavezi po osnovu
kredita se amortizuju u toku otplate kredita, obično u jednakom iznosu koji se izračunava
tako što se iznos troškova podeli sa brojem rata.
Deo dugoročnih obaveza koji dospeva u roku kraćem od godinu dana od dana
sastavljanja finansijskih izveštaja, iskazuje se kao kratkoročna obaveza.
U finansijske obaveze spadaju i obaveze po osnovu emitovanih dugoročnih
i kratkoročnih hartija od vrednosti i te obaveze se iskazuju po amortizovanoj vrednosti.
Obaveze se procenjuju u visini nominalne vrednosti proistekle iz odgovarajuće
poslovne i finansijske transakcije, prema verodostojnim ispravama.
Obaveze u stranoj valuti vrednuju se po srednjem kursu strane valute u
skladu sa zakonom kojim se uređuje devizno poslovanje, a obaveze sa valutnom klauzulom vrednuju
se po ugovorenom kursu strane valute na dan sastavljanja finansijskih izveštaja, a utvrđene
pozitivne i negativne razlike i efekti iskazuju se u okviru finansijskih prihoda i rashoda
u Bilansu uspeha.
Državna davanja dobijena pre ispunjavanja kriterijuma priznavanja priznaju
se kao obaveza.
Član 36
Obaveze kod kojih je istekao rok zastarelosti unose se u ostale prihode
u momentu kada više ne zadovoljavaju definiciju obaveze iz člana 35. stav 1. ovog pravilnika.
Obaveze po osnovu hartija od vrednosti iskazuju se zajedno sa kamatom koja
je obračunata do dana sastavljanja finansijskih izveštaja.
Kamata za buduće periode nakon dana sastavljanja finansijskih izveštaja
ne iskazuje se u Bilansu stanja.
Član 37
Izmirenje sadašnje obaveze uglavnom znači da se poslovni subjekt odriče
resursa koji sadrže ekonomske koristi da bi izmirio potraživanja druge strane.
Izmirenje sadašnje obaveze može se izvršiti na više načina, kao što su:
1) plaćanjem u gotovini;
2) prenosom druge imovine;
3) pružanjem usluga;
4) zamenom te obaveze sa drugom obavezom; ili
5) konverzijom obaveze u kapital.
Obaveza se takođe može poništiti na druge načine, kao što je slučaj kada
se poverilac odrekne svojih prava ili ih proglasi nevažećim.
g) Pasivna vremenska razgraničenja
Član 38
U okviru pasivnih vremenskih razgraničenja iskazuju se unapred naplaćeni
prihodi i troškovi tekućeg perioda za koje nije primljena isprava ili kad obaveza plaćanja
nastaje u budućem periodu.
U okviru pasivnih vremenskih razgraničenja iskazuju se odloženi prihodi
i primljene donacije sa namenom utvrđenom ugovorom.
IV VREDNOVANJE POZICIJA BILANSA USPEHA
Prihodi i rashodi
Član 39
Prihod predstavlja bruto priliv ekonomskih koristi u toku obračunskog perioda
koji proizlazi iz redovnih aktivnosti poslovnog subjekta, kada ti prilivi imaju za posledicu
povećanje kapitala, osim povećanja kapitala koje se odnosi na uplate vlasnika kapitala.
Prihod nastaje u toku redovnih aktivnosti poslovnog subjekta i ima različite
nazive kao što su prihod od prodaje proizvoda, robe i usluga, provizije, kamate, dividende,
tantijeme, zakupnine i sl.
Rashod predstavlja smanjenje ekonomskih koristi u toku obračunskog perioda
u obliku odliva ili potrošnje imovine ili stvaranja obaveza koji dovodi do smanjenja kapitala,
osim smanjenja kapitala koje se odnosi na isplatu učešća u dobiti (dividende) vlasnicima
kapitala.
Rashodi koji nastaju u toku redovnog poslovanja poslovnog subjekta uključuju:
troškove prodaje proizvoda i robe, zarade, amortizaciju, proizvodne usluge, nematerijalne
troškove i sl.
Prihodi i rashodi u finansijskom izveštaju se klasifikuju kao poslovni
prihodi i rashodi, finansijski prihodi i rashodi i ostali prihodi i rashodi.
a) Poslovni prihodi i rashodi
Član 40
Poslovne prihode čine prihodi od prodaje robe, proizvoda i usluga, prihodi
od aktiviranja učinaka, prihodi od subvencija, dotacija, donacija, regresa, kompenzacija
i povraćaja dažbina po osnovu prodaje robe, proizvoda i usluga i drugi poslovni prihodi koji
su obračunati u knjigovodstvenoj ispravi, nezavisno od vremena naplate.
Prihodi po osnovu prodaje robe, proizvoda i usluga priznaju se kada i u
meri u kojoj je poslovni subjekt ispunio svoju obavezu po osnovu ugovora prenosom dogovorene
robe ili pružanjem usluge kupcu - prenos je urađen kada je kupac stekao (ili u meri u kojoj
je stekao) kontrolu nad tom robom ili uslugom. Poslovni subjekt u toku izveštajnog perioda
a obavezno na kraju izveštajnog perioda utvrđuje stepen ispunjenosti činjenja iz ugovora
sa kupcem.
Prihodi od prodaje robe, proizvoda i usluga vrednuju se po fakturnoj vrednosti,
po odbitku datih rabata i drugih popusta, PDV-a i drugih poreskih oblika poput poreza po
odbitku.
Poslovni subjekt uključuje u prihod priliv ekonomskih koristi koje je primio
ili potražuje za svoj račun. U prihod se ne uključuju iznosi primljeni za račun trećih strana.
Prihodima od aktiviranja učinaka smatraju se prihodi po osnovu upotrebe
robe, proizvoda i usluga za nematerijalna ulaganja, osnovna sredstva, učešća u kapitalu,
materijal, inventar i rezervne delove, prirast osnovnog stada i sopstveni transport radi
nabavke materijala i robe, uključujući i troškove utovara, istovara i za reprezentaciju.
Prihodima od aktiviranja učinaka smatraju se i prihodi po osnovu prenosa sopstvenih proizvoda
na zalihe robe radi dalje prodaje.
Prihodi iz stava 3. ovog člana vrednuju se i priznaju po ceni koštanja,
koja obuhvata direktne troškove materijala i rada i alocirane opšte troškove proizvodnje.
Poslovni prihodi se na kraju obračunskog perioda uvećavaju za povećanje
stanja zaliha nedovršene proizvodnje i gotovih proizvoda na kraju perioda u odnosu na početno
stanje u tom periodu.
Prihodi od državnih davanja priznaju se na sistematskoj osnovi u Bilansu
uspeha tokom perioda u kojima poslovni subjekt priznaje kao rashod povezane troškove koje
treba pokriti iz tih davanja. Priznavanje državnih davanja u Bilansu uspeha vrši se u saglasnosti
sa računovodstvenim načelom uzročnosti prihoda i rashoda iz člana 4. stav 1. tačka 9) ovog
pravilnika.
Pri početnom priznavanju državnog davanja povezanog sa sredstvima, uključujući
i nemonetarna davanja po fer vrednosti, priznaje se davanje u Bilansu stanja kao odloženi
prihod po osnovu davanja (tj. kao pasivno vremensko razgraničenje). Istovremeno priznaje
i dobijena sredstva (po njihovoj fer vrednosti) ili, eventualno, smanjenje obaveza.
Državno davanje koje se prima kao nadoknada za nastale rashode ili gubitke
ili u svrhu pružanja direktne finansijske podrške poslovnom subjektu sa kojom nisu povezani
budući troškovi priznaje se u Bilansu uspeha u periodu u kojem se prima.
Član 41
Poslovne rashode čine rashodi direktnog materijala, nabavna vrednost prodate
robe i drugi poslovni rashodi (troškovi ostalog materijala, proizvodne usluge, rezervisanja,
amortizacija, nematerijalni troškovi, porezi i doprinosi poslovnog subjekta nezavisni od
rezultata, bruto zarade i ostali lični rashodi, nezavisno od momenta plaćanja).
Poslovni rashodi se na kraju obračunskog perioda uvećavaju za smanjenje
stanja zaliha nedovršene proizvodnje i gotovih proizvoda na kraju perioda u odnosu na početno
stanje u tom periodu.
Troškovi direktnog materijala i prodate robe vrednuju se i priznaju po
nabavnoj vrednosti.
Troškovi zarada se iskazuju u visini stvarno obračunatih zarada.
Drugi poslovni rashodi se priznaju po fakturnoj vrednosti, odnosno vrednosti
utvrđenoj na osnovu računovodstvene isprave.
b) Finansijski prihodi i rashodi
Član 42
Finansijske prihode čine prihodi od kamata, pozitivne kursne razlike, pozitivni
efekti po osnovu valutne klauzule, dividende i ostali finansijski prihodi.
Prihodi od kamate se priznaju u iznosima obračunatim primenom ugovorene
ili zatezne kamatne stope za korišćena sredstva od strane lica kome su sredstva data na raspolaganje
do dana sastavljanja finansijskih izveštaja.
Prihodi od dividendi priznaju se u momentu kada skupština društva koje
isplaćuje dividendu donese odluku o raspodeli dobiti i izdvajanju za dividende.
Odredba stava 3. ovog člana odnose se i na isplatu dobiti članovima društva
sa ograničenom odgovornošću.
Član 43
Finansijske rashode čine rashodi po osnovu kamata, negativne kursne razlike,
negativni efekti po osnovu valutne klauzule, kao i ostali finansijski rashodi.
Rashodi kamata se iskazuju u iznosima obračunatim primenom ugovorene i
zatezne kamatne stope za korišćena primljena sredstva do dana sastavljanja finansijskih izveštaja.
Ostali finansijski rashodi se iskazuju u visini isplaćenih iznosa.
v) Ostali prihodi i rashodi
Član 44
Ostale prihode predstavljaju dobici od prodaje nematerijalnih ulaganja
i osnovnih sredstava, učešća u kapitalu, dobici od prodaje dugoročnih hartija od vrednosti,
dobici od prodaje materijala, viškovi, prihodi od smanjenja obaveza, prihodi od naplaćenih
otpisanih potraživanja, prihodi po osnovu efekata ugovorene zaštite od rizika, osim efekata
po osnovu valutne klauzule, prihodi od ukidanja neiskorišćenih dugoročnih rezervisanja.
Ostali prihodi priznaju se u vrednosti obračunatih iznosa koji su zasnovani
na verodostojnoj dokumentaciji.
Prihode po osnovu usklađivanja vrednosti imovine čine pozitivni efekti
po osnovu vrednosnog usklađivanja do iznosa ranije izvršenog obezvređenja nematerijalnih
ulaganja, osnovnih sredstava, zaliha potraživanja i finansijskih plasmana, u skladu sa ovim
pravilnikom.
Član 45
Poslovne rashode predstavljaju gubici po osnovu prodaje i rashodovanja
nematerijalnih ulaganja i osnovnih sredstava, gubici po osnovu prodaje dugoročnih hartija
od vrednosti i učešća u kapitalu, gubici od prodaje materijala, manjkovi, rashodi po osnovu
efekata ugovorene zaštite od rizika, osim efekata po osnovu valutne klauzule, rashodi direktnih
otpisa potraživanja i rashodi po osnovu otpisa (rashodovanja) zaliha.
Poslovni rashodi, priznaju se po obračunatim iznosima zasnovanim na verodostojnoj
dokumentaciji.
Rashode po osnovu obezvređenja imovine čine negativni efekti po osnovu
obezvređenja nematerijalnih ulaganja, osnovnih sredstava, zaliha i potraživanja i finansijskih
plasmana, u skladu sa ovim pravilnikom.
V NAPOMENE UZ FINANSIJSKE IZVEŠTAJE
Član 46
Napomene uz finansijske izveštaje sastavljaju poslovni subjekti u skladu
sa Zakonom, u kojima treba da:
1) pruže informacije o osnovima za sastavljanje finansijskih izveštaja
i o specifičnim računovodstvenim politikama u skladu sa ovim pravilnikom koje su korišćene
za sastavljanje finansijskih izveštaja;
2) obelodane informacije koje nisu prikazane u finansijskim izveštajima;
i
3) pruže dodatne informacije koje nisu prikazane u finansijskim izveštajima,
ali su relevantne za njihovo razumevanje.
Napomene se, sve dok je to izvodljivo, prikazuju na sistematski način.
U određivanju sistematskog načina, poslovni subjekt treba da razmotri efekte na razumljivost
i uporedivost njegovih finansijskih izveštaja. Svaka stavka prikazana u Bilansu stanja i
Bilansu uspeha, treba da ima oznaku koja upućuje na informacije u vezi sa njom u Napomenama.
Primeri za sistematizovan redosled i grupisanje Napomena uključuju:
1) isticanje oblasti aktivnosti poslovnog subjekta koje poslovni subjekt
smatra najrelevantnijima za razumevanje njegovih finansijskih performansi i finansijske pozicije,
kao što je grupisanje informacija o određenim poslovnim aktivnostima;
2) grupisanje informacija o stavkama koje su odmerene na sličan način kao
što je imovina odmerena po fer vrednosti; ili
3) praćenje redosleda bilansnih pozicija u Bilansu uspeha, kao što su:
(1) izjava o usaglašenosti sa odredbama ovog pravilnika i usvojenim
računovodstvenim politikama;
(2) značajne primenjene računovodstvene politike;
(3) dodatne informacije o stavkama prikazanim u Bilansu stanja
i Bilansu uspeha po redosledu po kome su svaki finansijski izveštaj i svaka bilansna pozicija
prezentovani; i ostala obelodanjivanja.
Napomene koje pružaju informacije o osnovi za sastavljanje finansijskih
izveštaja i određenim računovodstvenim politikama predstavljaju zasebnu komponentu finansijskih
izveštaja.
Poslovni subjekt obelodanjuje svoje značajne računovodstvene politike,
uključujući:
1) osnovu (ili osnove) za odmeravanje korišćenu prilikom sastavljanja finansijskih
izveštaja;
2) ostale korišćene računovodstvene politike, relevantne za razumevanje
finansijskih izveštaja.
Za korisnike je veoma važno da budu obavešteni o osnovi ili osnovama za
odmeravanje, korišćenim u finansijskim izveštajima (npr. istorijski trošak, tekući trošak,
neto ostvariva vrednost, fer vrednost ili nadoknadivi iznos), jer osnova u skladu sa kojom
se sastavljaju finansijski izveštaji značajno utiče na njihovu analizu. Ako se u finansijskim
izveštajima koristi više od jedne osnove za odmeravanje, (npr. kada je revalorizovana određena
grupa sredstava), dovoljno je označiti kategorije sredstava i obaveza na koje se svaka osnova
za odmeravanje primenjuje.
U odlučivanju da li treba obelodaniti određenu računovodstvenu politiku,
rukovodstvo razmatra da li bi to obelodanjivanje pomoglo korisnicima u razumevanju načina
na koji se transakcije, ostali događaji i okolnosti, odražavaju na finansijske performanse
i finansijsku poziciju u izveštajima. Svaki poslovni subjekt razmatra prirodu svog poslovanja
i politike koje korisnici njegovih finansijskih izveštaja očekuju da budu obelodanjene za
taj tip poslovnog subjekta. Za korisnike je naročito korisno obelodanjivanje određenih računovodstvenih
politika koje su odabrane kao dozvoljene alternative. Primer je obelodanjivanje toga da li
poslovni subjekt primenjuje model fer vrednosti ili metod nabavne vrednosti za svoje investicione
nekretnine.
Računovodstvena politika može biti značajna zbog prirode poslovanja poslovnog
subjekta, čak i kada iznosi u tekućem i u prethodnim periodima nisu materijalno značajni.
Poslovni subjekt obelodanjuje, zajedno sa značajnim računovodstvenim politikama
ili u drugim napomenama, okvirne procene, pored onih koje uključuju konkretne procene, koje
je rukovodstvo izvršilo u procesu primene računovodstvenih politika poslovnog subjekta, a
koje imaju najznačajniji efekat na iznose priznate u finansijskim izveštajima.
U postupku primene računovodstvenih politika poslovnog subjekta, rukovodstvo
vrši brojna prosuđivanja, pored onih koje uključuju konkretne procene, koje mogu značajno
uticati na iznose priznate u finansijskim izveštajima. Rukovodstvo vrši okvirno vrednovanje
prilikom utvrđivanja:
1) kada se suštinski svi značajni rizici i koristi od vlasništva nad finansijskim
sredstvima i sredstvima u lizingu prenose na druge poslovne subjekte;
2) da li, u suštini, određene prodaje proizvoda predstavljaju finansijske
sporazume i zbog toga ne stvaraju prihod; i
3) da li ugovorni uslovi finansijskog sredstva za rezultat na određene
datume imaju tokove gotovine koji su isključivo plaćanja glavnice i kamate na neizmireni
iznos glavnice.
Poslovni subjekt obelodanjuje u Napomenama informacije o ključnim pretpostavkama
koje se odnose na budućnost i ostalim ključnim izvorima neizvesnosti konkretnih procena na
kraju izveštajnog perioda, kod kojih postoji značajan rizik da će, u narednoj finansijskoj
godini, prouzrokovati materijalno značajna korigovanja knjigovodstvene vrednosti imovine
i obaveza. U vezi sa ovom imovinom i obavezama, Napomene obuhvataju detalje o:
1) njihovoj prirodi; i
2) njihovoj knjigovodstvenoj vrednosti na kraju izveštajnog perioda.
Utvrđivanje knjigovodstvene vrednosti imovine i obaveza zahteva konkretnu
procenu efekata neizvesnih budućih događaja na ovu imovinu i obaveze na kraju izveštajnog
perioda. U nedostatku poslednjih poznatih tržišnih cena korišćenih za odmeravanje sledeće
imovine i obaveza, potrebno je izvršiti konkretne procene koje su usmerene prema budućnosti,
kako bi se odmerio nadoknadivi iznos grupa nekretnina, postrojenja i opreme, efekti tehnološke
zastarelosti zaliha, rezervisanja za buduće ishode sudskih sporova koji su u toku, dugoročne
obaveze za primanja zaposlenih, kao što su obaveze za penzije. Ove konkretne procene uključuju
pretpostavke o takvim stavkama, kao što su tokovi gotovine i korišćene diskontne stope u
koje je ukalkulisan rizik, buduće promene zarada i buduće promene cena koje utiču na ostale
troškove.
VI PRELAZAK NA PRIMENU PRAVILNIKA
Član 47
Poslovni subjekt koji je ranije primenjivao drugu računovodstvenu regulativu
vrednovanja stavki u finansijskim izveštajima i koji u skladu sa Zakonom prelazi na primenu
ovog pravilnika, tu činjenicu treba da objavi u Napomenama uz finansijske izveštaje ukoliko
je dužan da ih sastavlja u skladu sa Zakonom.
Ako poslovni subjekt u skladu sa ovim pravilnikom i usvojenom računovodstvenom
politikom promeni ranije primenjivanu računovodstvenu politiku koja se odnosi na vrednovanje
pozicija u svojim finansijskim izveštajima te promene treba da prikaže retrospektivno za
uporedni period u svojim finansijskim izveštajima.
Ako je za poslovni subjekt neizvodljivo da retrospektivno primeni novu
računovodstvenu politiku usvojenu u skladu sa ovim pravilnikom ili bi njena primena podrazumevala
nepotrebne troškove i napore, poslovni subjekt treba da primenjuje novu računovodstvenu politiku
prospektivno za tekući i naredne obračunske periode. Te činjenice treba da objavi u napomenama
uz finansijske izveštaje ukoliko ih sastavlja u skladu sa Zakonom.
VII PRELAZNE I ZAVRŠNE ODREDBE
Član 48
Odredbe ovog pravilnika primenjuju se počev od finansijskih izveštaja koji
se sastavljaju na dan 31. decembra 2021. godine.
Danom početka primene ovog pravilnika prestaje da važi Pravilnik o načinu
priznavanja, vrednovanja, prezentacije i obelodanjivanja pozicija u pojedinačnim finansijskim
izveštajima mikro i drugih pravnih lica ("Službeni glasnik RS", br. 118/13 i 95/14).
Član 49
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".