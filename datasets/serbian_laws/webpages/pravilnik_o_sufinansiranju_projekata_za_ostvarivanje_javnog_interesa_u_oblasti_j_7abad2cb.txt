Title: PRAVILNIKO SUFINANSIRANJU PROJEKATA ZA OSTVARIVANJE JAVNOG INTERESA U OBLASTI JAVNOG INFORMISANJA
URL: https://www.paragraf.rs/propisi/pravilnik-sufinansiranju-projekata-oblasti-javnog-informisanja.html
Extracted: 2025-07-06T23:14:11.199983
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O SUFINANSIRANJU PROJEKATA ZA OSTVARIVANJE JAVNOG INTERESA U OBLASTI JAVNOG INFORMISANJA
("Sl. glasnik RS", br. 6/2024 i 106/2024)
I UVODNE ODREDBE
Član 1
Ovim pravilnikom bliže se uređuje: sufinansiranje projekata za ostvarivanje javnog interesa u oblasti javnog informisanja; izgled i sadržina obrasca za podnošenje biografija; kriterijumi bodovanja na osnovu podnetih biografija; izgled i sadržina obrasca za podnošenje projekata; kriterijumi za ocenjivanje projekata; način rada i odlučivanja komisije; obrasci za podnošenje narativnog i finansijskog izveštaja; način izrade izveštaja o sprovedenim konkursima u oblasti javnog informisanja u odnosu na tematsku i žanrovsku raznovrsnost i ciljne grupe kojima je sadržaj namenjen; izveštaj o realizaciji projekata podržanih na konkursima u toku prethodne kalendarske godine; kriterijume za evaluaciju podržanih projekata; obaveza zaštite poslovne tajne i autorskog prava korisnika sredstava kao i druga pitanja od značaja za sprovođenje evaluacije.
Termini koji se koriste u ovom pravilniku, a koji imaju rodno značenje, izraženi u gramatičkom muškom rodu, podrazumevaju prirodni ženski i muški pol lica na koje se odnose.
Član 2
Sprovođenje i praćenje projekata iz oblasti javnog informisanja ostvaruje se putem Jedinstvenog informacionog sistema za sprovođenje i praćenje sufinansiranja projekata u oblasti javnog informisanja (u daljem tekstu: Jedinstveni informacioni sistem) koji je predmet regulisanja posebnog pravilnika koji donosi ministar nadležan za poslove informisanja.
Član 3
Republika Srbija, autonomna pokrajina i jedinica lokalne samouprave obezbeđuju iz svog budžeta sredstva za sufinansiranje projekata za ostvarivanje javnog interesa u oblasti javnog informisanja koji je definisan u članu 15. Zakona o javnom informisanju i medijima (u daljem tekstu: Zakon).
Sredstva za sufinansiranje projekata se raspoređuju putem konkursa i putem pojedinačnih davanja, u skladu sa pravilima o dodeli državne pomoći i zaštiti konkurencije, bez diskriminacije.
Iznos sredstava namenjenih projektima proizvodnje medijskih sadržaja ne može biti manji od 90% iznosa sredstava opredeljenih za konkurs.
Organ iz stava 1. ovog člana za pojedinačna davanja može izdvojiti najviše 5% od ukupno opredeljenih sredstava za ostvarivanje javnog interesa u oblasti javnog informisanja.
Član 4
Prilikom odlučivanja o iznosu sredstava za svaki pojedinačni konkurs, kao i minimalnom i maksimalnom iznosu koji može biti dodeljen za realizaciju projekta, organ polazi od stvarnih troškova proizvodnje medijskih sadržaja, u zavisnosti od vrste medija, ciljne grupe ili tematske oblasti za koju se konkurs raspisuje.
Organ koji raspisuje konkurs, prilikom donošenja odluke o raspisivanju konkursa i odluke o pojedinačnim davanjima, uzima u obzir strateška opredeljenja države, a posebno iz oblasti javnog informisanja kao i rezultate sprovedenih analiza o potrebnim medijskim sadržajima.
II KONKURS
Raspisivanje konkursa
Član 5
Odluku o konkursima koji se raspisuju u toku kalendarske godine donosi organ Republike Srbije, autonomne pokrajine, odnosno jedinice lokalne samouprave nadležan za poslove javnog informisanja u skladu sa propisima kojima je regulisan rad ovih organa (u daljem tekstu: organ koji raspisuje konkurs).
Odluku o konkursima koje raspisuje, organ iz stava 1. ovog člana objavljuje na svojoj veb prezentaciji kao i na veb portalu Jedinstvenog informacionog sistema.
Organ iz stava 1. ovog člana može raspisati jedinstven konkurs ili više pojedinačnih konkursa, prema ciljnoj grupi kojoj je sadržaj namenjen, tematskoj oblasti ili vrsti medija tako da budu obuhvaćene sve vrste medija.
Organ koji raspisuje konkurs dužan je da ga raspiše najkasnije do 1. marta tekuće godine za tu kalendarsku godinu.
U slučaju kada organ koji raspisuje konkurs obustavi konkursni postupak koji je pokrenuo dužan je da ponovo raspiše konkurs u roku od 30 dana od dana obustave konkursnog postupka.
U slučaju da sredstva opredeljena za konkurs nisu u celosti raspodeljena, organ koji raspisuje konkurs može do kraja kalendarske godine da raspiše novi konkurs za raspodelu preostalih sredstava.
Član 6
Organ koji raspisuje konkurs naročito vodi računa o ostvarivanju javnog interesa u oblasti javnog informisanja osoba sa invaliditetom i pripadnika nacionalnih manjina.
Organ nadležan za poslove javnog informisanja Republike Srbije raspisuje konkurs radi unapređenja kvaliteta informisanja građana koji žive na teritoriji Autonomne pokrajine Kosovo i Metohija.
Član 7
Konkurs se raspisuje za projekte:
1) proizvodnje medijskih sadržaja;
2) stručne edukacije, unapređenja profesionalnih i etičkih standarda i istraživanja u oblasti javnog informisanja.
Sredstva koja se dodeljuju na konkursima koji se raspisuju u skladu sa stavom 1. tačka 1) mogu se dodeljivati u skladu sa uslovima i kriterijumima za dodelu državne pomoći u oblasti javnog informisanja ili pomoći male vrednosti (
de minimis
pomoć).
Sredstva koja se dodeljuju na konkursima koji se raspisuju u skladu sa stavom 1. tačka 2) dodeljuju se isključivo kao pomoć male vrednosti (
de minimis
pomoć).
Državna pomoć za sufinansiranje proizvodnje medijskih sadržaja u oblasti javnog informisanja usklađena je ako se dodeljuje na osnovu šeme državne pomoći i:
1) doprinosi ostvarivanju javnog interesa u oblasti javnog informisanja;
2) postoji potreba za intervencijom države, odnosno javni interes u oblasti javnog informisanja ne bi mogao da se ostvari bez dodele državne pomoći;
3) iznos državne pomoći je proporcionalan (sveden na minimum);
4) mera državne pomoći je primerena;
5) državna pomoć ima podsticajni efekat;
6) državna pomoć je transparentna, odnosno podaci o pomoći su dostupni javnosti).
Član 8
Konkurs se raspisuje i sredstva se dodeljuju za projekte čija realizacija može trajati do godinu dana od dana donošenja odluke o dodeli sredstava.
Prilikom zaključivanja ugovora sa svakim korisnikom određuje se rok za realizaciju projekta, u skladu sa planom projektnih aktivnosti.
Rok za realizaciju projekta može biti produžen odlukom organa koji je raspisao konkurs u slučaju nastupanja opravdanih okolnosti.
Opravdanost okolnosti za produženje roka za realizaciju projekta ceni organ koji je dodelio sredstva.
Član 9
Korisnik kome su dodeljena sredstva može, u slučaju nastupanja promenjenih okolnosti, samostalno preraspodeliti odobrena sredstava i to najviše do 10% od dodeljenog iznosa.
Preraspodelu sredstava korisnik je dužan da prikaže u narativnom i finansijskom izveštaju.
Član 10
Konkurs se raspisuje u obliku javnog poziva i objavljuje se na veb prezentaciji organa koji raspisuje konkurs, kao i na veb portalu Jedinstvenog informacionog sistema.
Javni poziv iz stava 1. ovog člana mora biti vidljiv sve vreme trajanja konkursa.
Član 11
Javni poziv za učešće na konkursu obavezno sadrži:
1) namenu konkursa za koju se dodeljuju sredstva;
2) iznos sredstava koja su opredeljena za konkurs;
3) minimalni i maksimalni iznos koji može biti odobren za realizaciju projekta;
4) pravo učešća na konkursu;
5) uslove za učešće na konkursu;
6) kriterijume za ocenu projekata;
7) rok za sprovođenje konkursa;
8) prateću dokumentaciju koju podnosilac prilaže uz projekat;
9) poziv za prijavu za učešće u radu komisije i
10) pravila o zaštiti podataka o ličnosti u skladu sa zakonom koji uređuje zaštitu podataka o ličnosti.
Organ koji raspisuje konkurs uz javni poziv objavljuje:
1) obrazac za prijavu projekta čija je sadržina i forma data na Obrascu 1 koji je odštampan uz ovaj pravilnik i čini njegov sastavni deo;
2) obrazac za podnošenje narativnog i finansijskog izveštaja čija je sadržina i forma data na Obrascu 2 koji je odštampan uz ovaj pravilnik i čini njegov sastavni deo i
3) obrazac za prijavu za člana komisije čija je sadržina i forma data na Obrascu 3 koji je odštampan uz ovaj pravilnik i čini njegov sastavni deo.
Obrasci iz stava 2. ovog člana se objavljuju na veb prezentaciji organa koji je raspisao konkurs kao i na veb portalu Jedinstvenog informacionog sistema.
Član 12
Proveru dokumentacije podnete na konkurs vrši stručna služba organa koji je raspisao konkurs.
Proverom dokumentacije utvrđuje se ispunjenost uslova za učešće na konkursu i poštovanje rokova.
Stručna služba organa koji je raspisao konkurs pribavlja od državnih organa, Regulatornog tela za elektronske medije i Saveta za štampu podatke o merama izrečenim medijima zbog kršenja profesionalnih i etičkih standarda.
Stručna služba organa koji je raspisao konkurs sačinjava zapisnik o ispunjenosti uslova za učešće na konkursu, za sve pristigle projekte i dostavlja zapisnik članovima komisije.
Pravo učešća na konkursu
Član 13
Pravo učešća na konkursu ima:
1) izdavač čiji je medij upisan u Registar medija u skladu sa zakonom, i koji ima odgovarajuće ovlašćenje za pružanje medijske usluge u skladu sa zakonom koji uređuje elektronske medije odnosno koji je upisan u Registar medijskih usluga koji vodi Regulatorno telo za elektronske medije, kada se radi o elektronskim medijima;
2) lice koje se bavi proizvodnjom medijskih sadržaja i koje je upisano u Evidenciju proizvođača medijskih sadržaja i koje priloži dokaz, ne stariji od 30 dana, da će sufinansiran medijski sadržaj biti realizovan putem medija koji ispunjava uslove iz tačke 1) ovog stava, izuzev lica predviđena članom 52. stav 1. Zakona;
3) pravno lice, odnosno preduzetnik sa projektom stručne edukacije, unapređenja profesionalnih i etičkih standarda i istraživanja u oblasti javnog informisanja.
Odredbe iz stava 1. tač. 1) i 2) ovog člana ne primenjuju se na pravna lica i preduzetnike koji su registrovani na teritoriji Autonomne pokrajine Kosovo i Metohija, kao i na izdavače čije je sedište u nekoj od zemalja regiona.
Pravo učešća na konkursu radi obezbeđivanja uslova za rad medija koji informišu pripadnike srpskog naroda u zemljama regiona imaju izdavači čije je sedište u nekoj od zemalja regiona.
Učesnici na konkursu za proizvodnju medijskih sadržaja u štampanom i digitalnom formatu mogu biti samo mikro, mala i srednja pravna lica i preduzetnici.
Pravo učešća na konkursu nemaju izdavači, odnosno lica koja se bave proizvodnjom medijskih sadržaja sa istim projektom koji je podržan na konkursima Republike Srbije, autonomne pokrajine, odnosno jedinice lokalne samouprave i za koji je korisnik organu dostavio izveštaj o realizaciji projekta.
Pod istim projektom iz stava 5. ovog člana podrazumeva se projekat čiji je sadržaj u delovima 3.1, 3.2, 4.3, 4.4 i 4.5 Obrasca 1 bitno istovetan sadržaju ranije realizovanog projekta.
Pravo učešća na konkursu nemaju izdavači sa medijem u kome nisu objavljeni osnovni podaci o mediju u obliku impresuma.
Pravo učešća na konkursu nemaju izdavači koji se finansiraju iz javnih prihoda za obavljanje delatnosti u oblasti javnog informisanja.
Pravo učešća na konkursu nemaju podnosioci iz stava 1. ovog člana koji su dobili sredstva za sufinansiranje projekta na konkursu Republike Srbije, autonomne pokrajine, odnosno jedinice lokalne samouprave, a nisu u ugovorom predviđenom roku i propisanoj formi podneli narativni i finansijski izveštaj i proizvedeni medijski sadržaj odnosno dokaz o realizaciji projekta.
Pravo učešća na konkursu nemaju podnosioci iz stava 1. ovog člana koji su dobili sredstva za sufinansiranje projekta na konkursu Republike Srbije, autonomne pokrajine, odnosno jedinice lokalne samouprave, a za koje se utvrdi da su nenamenski trošena, odnosno da nisu ispunili ugovornu obavezu.
Pravo učešća na konkursu nemaju lica koja se nalaze u postupku povraćaja državne ili de minimis pomoći, kao i lica koja su bila u teškoćama u smislu propisa o kontroli državne pomoći.
Član 14
Organ koji je raspisao konkurs obaveštava učesnika konkursa koji je podneo prijavu sa nepotpunom dokumentacijom ili dokumentacijom koja nije precizno popunjena da otkloni nedostatak u naknadno određenom roku.
Ukoliko učesnik konkursa ne uredi prijavu ili ne dostavi traženu dokumentaciju, u naknadno određenom roku, organ rešenjem odbacuje prijavu.
Neblagovremene prijave i prijave koje ne ispunjavaju uslove za učešće na konkursu, organ koji je raspisao konkurs odbacuje rešenjem.
Uslovi za učešće na konkursu
Član 15
Projekat u smislu Zakona podrazumeva zaokruženu programsku celinu ili deo celine (žanrovska i vremenska) kojom se doprinosi ostvarivanju javnog interesa predviđenog članom 15. Zakona.
Sredstva se dodeljuju za proizvodnju novog medijskog sadržaja, u skladu sa planiranim aktivnostima navedenim u projektu, u kojem udeo preuzetog sadržaja iz drugih izvora, odnosno arhivskih snimaka ne može biti veći od 20 procenata, pri čemu sadržaji iz drugih izvora i arhivski snimci moraju biti jasno označeni.
Dokumentarna građa (video i audio zapisi i fotografije) koja se koristi za ilustraciju u proizvodnji novog medijskog sadržaja (dokumentarnog i drugog programa) nije obuhvaćena navedenim procentom iz stava 2. ovog člana.
Projekat u smislu Zakona ne podrazumeva praćenje društvenih, ekonomskih, političkih, kulturnih, sportskih i drugih dešavanja na dnevnom nivou (vesti, centralna informativna emisija, jutarnji program, pregled dana i sl.).
Član 16
Na konkurs se može konkurisati samo s jednim projektom.
Izuzetno od stava 1. ovog člana, izdavač više medija može konkurisati s jednim projektom proizvodnje medijskih sadržaja za svaki medij.
Učesnik konkursa može podneti zahtev za sufinansiranje projekta u iznosu koji ne prelazi 80% opravdanih troškova vrednosti projekta, a najviše do iznosa utvrđenog konkursom.
Učesnik konkursa za proizvodnju medijskih sadržaja za televizije može podneti zahtev za sufinansiranje projekata u iznosu koji ne prelazi 50% opravdanih troškova vrednosti projekta, a najviše do iznosa utvrđenog konkursom.
Izuzetno od stava 4. ovog člana, u skladu sa uslovima i kriterijumima za dodelu državne pomoći u oblasti javnog informisanja, u skladu sa članom 18. stav 1. Zakona, učesnik konkursa za proizvodnju medijskih sadržaja za televizije može podneti zahtev za sufinansiranje projekata u iznosu koji ne prelazi 80% opravdanih troškova, ukoliko se konkurs raspisuje za projekte proizvodnje medijskih sadržaja čija komercijalna eksploatacija nije predviđena, i to za:
1) proizvodnju medijskih sadržaja namenjenih društveno osetljivim grupama, kao što su deca i mladi, žene, stare osobe, socijalno i zdravstveno ugrožena lica, osobe sa invaliditetom, pripadnici LGBT zajednice, pripadnici etničkih manjina i dr.;
2) proizvodnju medijskih sadržaja koji su namenjeni očuvanju, izražavanju kulturnog identiteta kako srpskog naroda tako i nacionalnih manjina, vodeći računa da nacionalne manjine prate određene programske celine na svom maternjem jeziku i pismu;
3) proizvodnju medijskih sadržaja koji promovišu i afirmišu teme iz oblasti nauke, opšteg obrazovanja uključujući i medijsku pismenost kao deo obrazovnog sistema, zdravstvenog obrazovanja i obrazovanja u vezi sa zaštitom životne sredine;
4) proizvodnju medijskih sadržaja namenjenih informisanju naših građana u inostranstvu na srpskom jeziku, kao i pripadnika srpskog naroda koji živi van teritorije Republike Srbije;
5) proizvodnju medijskih sadržaja namenjenih predstavljanju kulturnog nasleđa i umetničkog stvaralaštva u zemlji i inostranstvu.
Sredstva koja se dodeljuju, na raspisanim konkursima, u skladu sa uslovima i kriterijumima za dodelu državne pomoći u oblasti javnog informisanja ne smeju doprineti povećanju osnovnih sredstava korisnika, odnosno proširenju postojećih delatnosti, niti objedinjavanju medija i osnivanju i/ili registrovanju novih učesnika na tržištu.
Opravdani troškovi su troškovi nastali u vezi sa izradom medijskog sadržaja a naročito:
1) procenjeni bruto troškovi zarada i naknada angažovanih lica na proizvodnji medijskih sadržaja;
2) troškovi zakupa prostora, opreme, lokacije i druge neophodne materijalne i nematerijalne imovine za potrebe proizvodnje medijskih sadržaja;
3) trošak upotrebe sopstvene imovine (amortizacija);
4) troškovi uvođenja novih tehnologija sa ciljem unapređenja usluge javnog informisanja (digitalizacija, prilagođavanje medijskih sadržaja osobama sa invaliditetom i dr.);
5) troškovi istraživanja malog opsega koja imaju za cilj bolje razumevanje navika korišćenja medija, stepen medijske pismenosti i položaja društveno osetljivih grupa u medijima.
Ako učesnik na tržištu, pored izrade konkretnog medijskog sadržaja obavlja i druge delatnosti u vezi sa izradom medijskog sadržaja ili istovremeno proizvodi više medijskih sadržaja korišćenjem ili angažovanjem istih resursa (npr. ljudskih, materijalnih ili nematerijalnih), u opravdani trošak ulazi srazmerni udeo u zajedničkim troškovima produkcije.
Srazmerni udeo u zajedničkim troškovima obračunava se na osnovu tržišne cene upotrebe resursa ili na drugi prigodan način kojim se omogućava izračunavanje udela u zajedničkim troškovima.
Opravdanim troškovima ne smatraju se troškovi štampanja, troškovi distribucije i troškovi promocije medijskog sadržaja.
Podnosilac sa istim projektom može konkurisati na više konkursa različitih organa javne vlasti, koji su raspisani u istoj kalendarskoj godini, pri čemu isti projekat može biti sufinansiran najviše dva puta i to u iznosu koji ne prelazi 80% opravdanih troškova za realizaciju projekta, odnosno 50% opravdanih troškova na konkursu za televizije.
Učesnik konkursa kojem su za realizaciju projekta već odobrena sredstva od dva organa javne vlasti obaveštava druge organe na čijim je konkursima učestvovao sa istim projektom da je projekat dva puta sufinansiran u skladu sa Zakonom i da odustaje od učešća na konkursu.
Učesnik konkursa, koji ne raspolaže odgovarajućim kapacitetima, može angažovati izdavača čiji je medij upisan u Registar medija u skladu sa zakonom, odnosno lice koje se bavi proizvodnjom medijskih sadržaja i koje je upisano u Evidenciju proizvođača medijskih sadržaja, za proizvodnju medijskog sadržaja čija vrednost ne prelazi 20% od iznosa sredstava koji je organ dodelio za realizaciju projekta.
Lice koje je angažovano za proizvodnju dela medijskog sadržaja iz stava 13. ovog člana ne može biti zaposleno kod izdavača niti povezano lice sa izdavačem u smislu zakona kojim se uređuje pravni položaj privrednih društava i drugih oblika organizovanja.
Organ koji raspisuje konkurs ne može propisivati kriterijume koji stavljaju u povoljniji položaj određenog izdavača propisivanjem neopravdanih kriterijuma, a naročito uslovljavanjem u vezi sa obimom i kvalitetom prethodne saradnje organa javne vlasti sa određenim izdavačem, kreiranjem kriterijuma koje može ispuniti samo jedan ili mali broj izdavača.
Kriterijumi za ocenu projekta
Član 17
Kriterijumi na osnovu kojih se ocenjuju projekti prijavljeni na konkurs su:
1) mera u kojoj su predložene projektne aktivnosti podesne da ostvare javni interes u oblasti javnog informisanja, u skladu sa članom 15. Zakona i
2) mera u kojoj se medij putem koga će biti realizovan projekat pridržava profesionalnih i etičkih standarda.
Na osnovu kriterijuma iz stava 1. tačka 1) ovog člana, posebno se ocenjuje:
1) relevantnost projekta;
2) izvodljivost projekta;
3) praćenje realizacije projekta;
4) kapaciteti predlagača projekta;
5) dostupnost sadržaja ciljnoj grupi;
6) budžet i opravdanost troškova.
Na osnovu kriterijuma iz stava 1. tačka 2) ovog člana svaki član komisije ocenjuje:
1) da li su mediju putem kojeg će biti realizovan projekat izrečene mere od strane državnih organa, Regulatornog tela za elektronske medije ili Saveta za štampu, u toku prethodne kalendarske godine, zbog kršenja profesionalnih i etičkih standarda;
2) težinu prekršaja i učestalost ponavljanja.
Projekti proizvodnje medijskih sadržaja ocenjuju se na osnovu st. 2. i 3. ovog člana, a u skladu sa bodovnom listom čija je sadržina i forma data na Obrascu 4 koji je odštampan uz ovaj pravilnik i čini njegov sastavni deo i objavljuje se na veb prezentaciji organa koji je raspisao konkurs.
Projekti za stručne edukacije, unapređenje profesionalnih i etičkih standarda i istraživanja u oblasti javnog informisanja ocenjuju se na osnovu stava 2. tač. 1), 2), 3), 4) i 6) ovog člana, u skladu sa bodovnom listom čija je sadržina i forma data na Obrascu 5 koji je odštampan uz ovaj pravilnik i čini njegov sastavni deo i objavljuje se na veb prezentaciji organa koji je raspisao konkurs.
Na osnovu kriterijuma za ocenu projekata formira se bodovna lista za ocenjivanje projekata, prema kojoj se boduje svaki pojedinačni projekat.
Projekat boduje svaki član komisije, a najveća ocena koju projekat može dobiti je 100 bodova.
Bodovi svih članova komisije se sabiraju i dele sa brojem članova komisije.
Nakon utvrđivanja konačnog broja bodova formira se rang lista projekata na osnovu kojih komisija predlaže iznose sredstava za svaki podržani projekat, u skladu sa opredeljenim iznosom sredstava za konkurs.
Ukoliko dva ili više projekata imaju jednak broj bodova, a iznos preostalih sredstava nije dovoljan da se podrže svi projekti, komisija će predložiti koji projekat će biti sufinansiran i obrazložiti svoj predlog.
Konkursna komisija
Član 18
Ocenu projekata podnetih na konkurs, vrši komisija od tri ili pet članova (u daljem: komisija).
Komisija se imenuje za svaki konkurs posebno.
Član 19
Članove komisija imenuje rukovodilac organa koji je raspisao konkurs i to iz redova teoretičara, analitičara i praktičara iz oblasti medija, koji se samostalno prijavljuju, odnosno koja prijavljuju novinarska i medijska udruženja, a koji nisu u sukobu interesa, odnosno koji ne obavljaju javnu funkciju, u smislu propisa kojima se uređuje sukob interesa pri obavljanju javne funkcije.
Član komisije iz stava 1. ovog člana ne može biti zaposlen ili radno angažovan kod pravnog lica ili preduzetnika koji učestvuje na tom konkursu, kao ni član novinarskog ili medijskog udruženja koje učestvuje na tom konkursu.
Član 20
Novinarska i medijska udruženja formiraju do kraja godine, koja prethodi godini raspisivanja konkursa bazu svojih kandidata, koja se vodi u registru kandidata za člana komisije u okviru Jedinstvenog informacionog sistema, iz kojeg predlažu člana komisije za svaki pojedinačan konkurs raspisan u narednoj godini.
Teoretičari, analitičari i praktičari iz oblasti medija, koji ispunjavaju uslove iz člana 19. stav 1. ovog pravilnika, samostalno se prijavljuju do kraja godine, koja prethodi godini raspisivanja konkursa u registar kandidata za člana komisije u okviru Jedinstvenog informacionog sistema.
Biografije kandidata za članove komisije se vrednuju na osnovu bodovne liste za članove komisije, koja je sastavni deo obrasca za prijavu za člana komisije (Obrazac 3).
Isto lice može biti prijavljeno u registar kandidata samo po jednom osnovu, kao kandidat novinarskog ili medijskog udruženja ili kao lice koje se samostalno prijavljuje.
Registar kandidata za članove komisija, koja se vodi u Jedinstvenom informacionom sistemu, ažurira se jednom godišnje u periodu od 1. septembra do 31. decembra tekuće godine za učešće kandidata za članove komisija na konkursima u narednoj godini.
Novinarsko i medijsko udruženje može predložiti samo jednog kandidata iz registra kandidata za člana komisije za svaki pojedinačni konkurs organa.
Ukoliko je organ istovremeno raspisao više pojedinačnih konkursa isto lice, kao kandidat novinarskog i medijskog udruženja ili samostalni kandidat za člana komisije, može biti prijavljen za samo jedan od raspisanih konkursa.
Član 21
Većina članova komisije iz člana 18. stav 1. ovog pravilnika imenuje se na predlog novinarskih i medijskih udruženja, ukoliko takav predlog postoji i ukoliko predložena lica ispunjavaju zakonom predviđene uslove.
Nakon dostavljanja predloga za članove komisije stručna služba organa koji je raspisao konkurs sastavlja dve rang liste prijavljenih kandidata u skladu sa brojem bodova iz bodovnih listi (kandidati koje su predložila novinarska i medijska udruženja i kandidati koji se samostalno prijavljuju). Na osnovu navedene rang liste rukovodilac organa koji je raspisao konkurs imenuje komisiju u skladu sa stavom 1. ovog člana.
U slučaju da kandidati imaju isti broj bodova stručna služba organa koji je raspisao konkurs žrebanjem će izabrati kandidata koji će biti imenovan za člana komisije, i o tome sačiniti zapisnik.
Ukoliko novinarska i medijska udruženja ne prijave dovoljan broj kandidata ili predloženi kandidati ne ispunjavaju zakonom predviđene uslove za članove komisije, članovi komisije imenuju se iz redova teoretičara, analitičara i praktičara iz oblasti medija koji se samostalno prijavljuju.
U situaciji da nema prijavljenih kandidata za članove komisije ili predložena lica ne ispunjavaju zakonom predviđene uslove organ u najkraćem roku ponovo raspisuje javni poziv, u delu koji se odnosi na prijavu za učešće u radu komisije.
U slučaju da imenovani član u toku rada komisije iz opravdanih razloga bude sprečen da dalje učestvuje u radu iste ili se utvrdi da je u sukobu interesa, komisija se raspušta i imenuje se nova iz redova prijavljenih kandidata.
Član 22
Organ koji raspisuje konkurs objavljuje, bez odlaganja, na veb prezentaciji i na veb portalu Jedinstvenog informacionog sistema imena i biografije svih prijavljenih kandidata za članove komisija i Odluku o imenovanju članova komisija, u skladu sa propisima koji regulišu zaštitu podataka o ličnosti.
Odluka o imenovanju članova komisije donosi se u formi rešenja.
Organ koji raspisuje konkurs sa članovima komisije zaključuje ugovor kojim se utvrđuju prava i obaveze članova komisije, uključujući i visinu naknade za radno angažovanje.
Način rada i odlučivanja Komisije
Član 23
Zaposlena ili radno angažovana lica u organu javne vlasti koji je raspisao konkurs pružaju stručnu i administrativno-tehničku podršku radu komisije i sačinjavaju zapisnik o radu komisije.
Komisija obavlja sledeće poslove:
1) razmatra i ocenjuje projekte u skladu sa bodovnom listom za ocenjivanje projekata;
2) sačinjava rang listu projekata na osnovu broja dobijenih bodova;
3) predlaže iznos sredstava za podržane projekte polazeći od planiranih aktivnosti i ocene budžeta projekta, a na osnovu rang liste;
4) dostavlja rukovodiocu organa koji je raspisao konkurs potpisan predlog raspodele sredstava, sa obrazloženjem i
5) ponovo razmatra i odlučuje o projektima, u situaciji kada rukovodilac organa javne vlasti oceni da predlog komisije nije u skladu sa propisom ili sa kriterijumima koji su objavljeni u javnom pozivu.
Svaki član komisije, nakon uvida u konkursnu dokumentaciju, daje pismenu izjavu da nije u sukobu interesa i da ne obavlja javnu funkciju.
Član komisije ocenjuje projekte nezavisno i samostalno, u svom ličnom svojstvu, u skladu sa kriterijumima navedenim u javnom pozivu i propisima kojima se reguliše sufinansiranje projekata u oblasti javnog informisanja.
Član komisije u postupku ocenjivanja ne sme da zastupa stavove i interese bilo koje organizacije, interesne grupe, izdavača medija, drugih pravnih ili fizičkih lica, kao ni stavove predlagača na čiji je predlog izabran.
Rang lista projekata, predlog raspodele sredstava i zapisnik o radu komisije i odlučivanju objavljuju se, bez odlaganja, na veb prezentaciji organa koji je raspisao konkurs i na veb portalu Jedinstvenog informacionog sistema.
Član 24
Organ koji raspisuje konkurs radi podizanja kvaliteta informisanja pripadnika nacionalnih manjina obavezno pribavlja mišljenje odgovarajućeg nacionalnog saveta nacionalne manjine za pristigle projekte.
Mišljenje nacionalnog saveta nacionalne manjine dostavlja se na uvid članovima komisije.
Članovi komisije prilikom razmatranja projekata uzimaju u obzir mišljenje nacionalnog saveta nacionalne manjine.
Odluka o raspodeli sredstva
Član 25
Odluku o raspodeli sredstava, donosi, bez odlaganja, rukovodilac organa koji je raspisao konkurs na osnovu obrazloženog predloga komisije.
Odluka iz stava 1. ovog člana donosi se u obliku rešenja sa obrazloženjem za svaki raspisani konkurs, najkasnije u roku od 90 dana, od dana zaključenja konkursa, u skladu sa zakonom.
Organ koji raspisuje konkurs dostavlja, bez odlaganja, skenirano rešenje svakom učesniku konkursa u elektronskoj formi i objavljuje ga na svojoj veb prezentaciji kao i na veb portalu Jedinstvenog informacionog sistema.
Odluka iz stava 1. ovog člana ne može odstupati od predloga komisije, osim ako je predlog komisije u suprotnosti sa propisom ili sa kriterijumima koji su objavljeni u javnom pozivu.
U slučaju da organ javne vlasti oceni da predlog komisije nije u skladu sa propisom ili kriterijumima, ukazaće komisiji pisanim putem na uočeni nedostatak.
Komisija je dužna da bez odlaganja na posebnoj sednici razmotri uočeni nedostatak.
Ako komisija u ponovnom razmatranju ne izmeni svoj predlog, organ koji raspisuje konkurs donosi rešenje u skladu sa zakonom.
Član 26
Na osnovu rešenja iz člana 25. ovog pravilnika zaključuje se ugovor, koji je osnov za praćenje realizacije sufinansiranog projekta.
Ugovor se, bez odlaganja, dostavlja učesnicima konkursa kojima su odobrena sredstva.
Učesnik konkursa kojem je odobren manji iznos sredstava od traženog u obavezi je da revidira aktivnosti, odnosno planirani broj medijskih sadržaja i specifikaciju troškova, unese ih u Obrazac 1a koji je odštampan uz ovaj pravilnik i čini njegov sastavni deo i objavljuje se na veb prezentaciji organa koji je raspisao konkurs i dostavi uz ugovor iz stava 1. ovog člana.
Učesnik konkursa kome su odobrena sredstva dostavlja, bez odlaganja, potpisan ugovor organu koji je raspisao konkurs.
Ukoliko učesnik konkursa kojem su odobrena sredstva ne dostavi ugovor, iz stava 4. ovog člana, u roku od 30 dana od dana dostavljanja ugovora, smatraće se da je odustao od dodeljenih sredstava.
Član 27
Korisnik sredstava dostavlja organu koji je raspisao konkurs izjavu o objavljivanju/emitovanju proizvedenog medijskog sadržaja čija je sadržina i forma data na Obrascu 6 koji je odštampan uz ovaj pravilnik i čini njegov sastavni deo i objavljuje se na veb prezentaciji organa koji je raspisao konkurs, odnosno izjavu o realizaciji planiranih aktivnosti čija je sadržina i forma data na Obrascu 7 koji je odštampan uz ovaj pravilnik i čini njegov sastavni deo i objavljuje se na veb prezentaciji organa koji je raspisao konkurs, najkasnije osam dana pre početka objavljivanja/emitovanja medijskog sadržaja odnosno pre realizacije događaja.
Član 28
Korisnik sredstava je u obavezi da obavesti javnost da je projekat sufinansiran od strane organa javne vlasti uz napomenu da stavovi izneti u podržanom medijskom projektu nužno ne izražavaju stavove organa koji je dodelio sredstva.
Obaveštenje iz stava 1. ovog člana korisnik sredstava je dužan da postavi neposredno uz svaki pojedinačni sadržaj koji je nastao u okviru projekta, odnosno da obaveštenje istakne na vidno mesto u toku realizacije podržanog događaja.
Izveštaj o sprovedenim aktivnostima
Član 29
Korisnik sredstava dostavlja organu koji je dodelio sredstva narativni i finansijski izveštaj na Obrascu 2 najkasnije 30 dana od dana realizacije projekta.
Korisnici koji su dobili sredstva u iznosu većem od 1.200.000 dinara uz narativni i finansijski izveštaj dostavljaju izveštaj ovlašćenog revizora, najkasnije u roku od 60 dana od dana realizacije projekta.
Lice koje ima obavezu dostavljanja izveštaja iz stava 2. ovog člana troškove njegove izrade finansira iz sredstava koja je organ javne vlasti dodelio za realizaciju projekta.
Uz narativni i finansijski izveštaj korisnici sredstava dostavljaju snimak objavljenog medijskog sadržaja na prenosivom digitalnom mediju, odnosno dokaz o realizaciji projekta za stručne edukacije, unapređenja profesionalnih i etičkih standarda i istraživanja u oblasti javnog informisanja.
Korisniku sredstava koji nije u roku i u propisanoj formi dostavio izveštaj o realizaciji projekta i korisniku koji je nenamenski koristio dodeljena sredstva organ upućuje zahtev za povraćaj sredstava sa pripadajućom kamatom obračunatom od dana prenosa sredstava za realizaciju projekta do dana povraćaja sredstava.
Član 30
Organ koji raspisuje konkurs, do kraja tekuće godine, objavljuje na svojoj veb prezentaciji i na veb portalu Jedinstvenog informacionog sistema izveštaj o sprovedenim konkursima u toj godini.
Izveštaj između ostalog sadrži i pregled podržanih projekata u odnosu na tematsku i žanrovsku raznovrsnost kao i ciljne grupe kojima je sadržaj namenjen.
Izveštaj o realizovanim aktivnostima
Član 31
Organ koji raspisuje konkurs sprovodi ocenu realizacije projekata podržanih na konkursima i putem pojedinačnih davanja u toku prethodne kalendarske godine (interna evaluacija) i objavljuje izveštaj na svojoj veb prezentaciji i na veb portalu Jedinstvenog informacionog sistema najkasnije do 31. decembra tekuće godine.
Ocena realizacije projekata (interna evaluacija) vrši se na osnovu izveštaja korisnika i objavljenog medijskog sadržaja odnosno dokaza o realizaciji projekta za stručne edukacije, unapređenja profesionalnih i etičkih standarda i istraživanja u oblasti javnog informisanja.
Organ koji raspisuje konkurs dužan je da najmanje jednom u tri godine angažuje stručna lica koja će sprovesti ocenu realizacije projekata podržanih na konkursima i putem pojedinačnih davanja u toku prethodne kalendarske godine (eksterna evaluacija) i objavljuje izveštaj na svojoj veb prezentaciji i na veb portalu Jedinstvenog informacionog sistema najkasnije do 31. decembra tekuće godine.
Organ koji raspisuje konkurs licu koje vrši eksternu evaluaciju dostavlja kompletnu projektnu dokumentaciju kao i objavljeni medijski sadržaj, odnosno dokaz o realizaciji projekta za stručne edukacije, unapređenja profesionalnih i etičkih standarda i istraživanja u oblasti javnog informisanja.
Lice koje je angažovano da vrši eksternu evaluaciju dužno je da u tom postupku koristi odgovarajuće metodološke postupke.
Informacije i podatke do kojih dođu u toku rada, a naročito podatke o ličnosti u skladu sa propisima koji regulišu zaštitu podataka o ličnosti, lica koja vrše eksternu evaluaciju dužna su da čuvaju kao poverljive.
Lica koja vrše eksternu evaluaciju dužna su da štite autorska prava korisnika sredstava u skladu sa propisima kojima se regulišu autorska i srodna prava.
Kriterijumi za evaluaciju podržanih projekata
Član 32
U postupku evaluacije projekata za proizvodnju medijskih sadržaja posebno se ocenjuje:
1) da li je korisnik naznačio da je sadržaj sufinansirao organ koji je dodelio sredstva;
2) da li je korisnik pretežno koristio sopstvene kapacitete za proizvodnju sadržaja;
3) da li je medijski sadržaj realizovan u skladu sa profesionalnim i etičkim standardima;
4) da li je projekat realizovan preko medija koji je naveden u prijavi;
5) da li je proizveden planirani broj medijskih sadržaja;
6) da li su ispunjeni ciljevi projekta;
7) da li je medijski sadržaj primeren navedenoj ciljnoj grupi;
8) da li su relevantni izvori informacija;
9) da li je proizvedeni medijski sadržaj pristupačan osobama sa invaliditetom;
10) da li je korisnik namenski koristio dodeljena sredstva;
11) da li je korisnik dostavio finansijsku dokumentaciju za pravdanje planiranih troškova;
12) da li je korisnik kroz finansijski izveštaj prikazao učešće sopstvenih sredstava odnosno sredstava iz drugih izvora za realizaciju projekta;
13) da li je ostvarena namena konkursa.
U postupku evaluacije projekata za stručne edukacije, unapređenja profesionalnih i etičkih standarda i istraživanja u oblasti javnog informisanja posebno se ocenjuje:
1) da li je korisnik naznačio da je projekat sufinansirao organ koji je dodelio sredstva;
2) da li je korisnik pretežno koristio sopstvene kapacitete za realizaciju planiranih aktivnosti;
3) da li su ispunjeni ciljevi projekta;
4) da li su realizovane sve planirane aktivnosti;
5) da li je događaju prisustvovao planirani broj učesnika;
6) da li je istraživanjem obuhvaćen planirani uzorak;
7) da li su objavljene prateće publikacije;
8) da li su aktivnosti usklađene sa potrebama ciljnih grupa;
9) da li su relevantni ključni učesnici projekta;
10) da li su projektne aktivnosti doprinele unapređenju profesionalnih i etičkih standarda medija i medijskih radnika;
11) da li su projektne aktivnosti doprinele razvijanju poslovnog i biznis modela medija;
12) da li je korisnik namenski koristio dodeljena sredstva;
13) da li je korisnik dostavio finansijsku dokumentaciju za pravdanje planiranih troškova;
14) da li je korisnik kroz finansijski izveštaj prikazao učešće sopstvenih sredstava odnosno sredstava iz drugih izvora za realizaciju projekta;
15) da li je ostvarena namena konkursa.
III POJEDINAČNA DAVANJA
Član 33
Pojedinačno davanje podrazumeva proceduru dodele sredstava na osnovu odluke rukovodioca organa nadležnog za poslove javnog informisanja na republičkom, pokrajinskom, odnosno lokalnom nivou bez sprovođenja javnog konkursa.
Uslovi za dodelu sredstva
Član 34
Odluku o dodeli sredstava putem pojedinačnih davanja donosi rukovodilac organa u formi rešenja.
Sredstva iz člana 33. ovog pravilnika, mogu se dodeliti za projekte proizvodnje medijskih sadržaja i projekte stručne edukacije, unapređenja profesionalnih i etičkih standarda i istraživanja u oblasti javnog informisanja.
Sredstva iz stava 2. ovog člana dodeljuju se u skladu sa pravilima za dodelu pomoći male vrednosti (
de minimis
pomoć).
Na uslove i postupak raspodele sredstava opredeljenih za pojedinačna davanja shodno se primenjuju čl. 3, 4, 8, 9, 12, 13, 14, 15, 16, 25, 26, 27, 28, 29, 30, 31. i 32. ovog pravilnika.
IV DUŽNOST ORGANA JAVNE VLASTI
Član 35
Organ koji raspisuje konkurs dužan je da u roku od 15 dana od dana donošenja odluke o raspodeli sredstava, prijavi Registru medija odnosno Evidenciji proizvođača medijskih sadržaja podatke o iznosu dodeljenih novčanih sredstava.
V PRELAZNE I ZAVRŠNE ODREDBE
Član 36
Odredbe čl. 2, 5, 10, 11, 20, 22, 23, 25, 30. i 31. ovog pravilnika u delu koji se odnosi na dužnosti vezane za objavljivanje određenih podataka i dokumenata na veb portalu Jedinstvenog informacionog sistema, prijavljivanje putem Jedinstvenog informacionog sistema i druge dužnosti u vezi sa Jedinstvenim informacionim sistemom primenjivaće se od dana njegovog uspostavljanja.
Odredbe čl. 13, 16. i 35. ovog pravilnika u delu koji se odnosi na uslov vezan za upis u Evidenciju proizvođača medijskih sadržaja i dužnost dostavljanja određenih podataka radi upisa u Evidenciju proizvođača medijskih sadržaja primenjivaće se od dana njenog uspostavljanja.
Član 37
Ovaj pravilnik stupa na snagu narednog dana od dana objavljivanja u "Službenom glasniku Republike Srbije".
Obrasce 1-7, koji su sastavni deo ovog pravilnika, objavljene u "Sl. glasniku RS", br. 6/2024, a izmenjene u "Sl. glasniku RS", br. 106/2024, možete pogledati
OVDE