Title: ODLUKAO BLIŽIM USLOVIMA I NAČINU VRŠENJA KONTROLE DEVIZNOG POSLOVANJA REZIDENATA I NEREZIDENATA
URL: https://www.paragraf.rs/propisi/odluka-o-blizim-uslovima-i-nacinu-vrsenja-kontrole-deviznog-poslovanja-rezidenata-i-nerezidenata.html
Extracted: 2025-07-06T23:08:14.208837
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ODLUKA
O BLIŽIM USLOVIMA I NAČINU VRŠENJA KONTROLE DEVIZNOG POSLOVANJA REZIDENATA I NEREZIDENATA
("Sl. glasnik RS", br. 41/2025)
Osnovne odredbe
1. Ovom odlukom propisuju se bliži uslovi i način vršenja kontrole deviznog poslovanja rezidenata i nerezidenata - fizičkih i pravnih lica (u daljem tekstu: subjekti kontrole), odnosno postupak ove kontrole i preduzimanje mera prema subjektu kontrole u ovom postupku, kao i druga pitanja značajna za taj postupak.
2. Predmet kontrole iz tačke 1. ove odluke jeste provera i utvrđivanje zakonitosti i pravilnosti obavljanja deviznih poslova subjekta kontrole u skladu sa Zakonom o deviznom poslovanju (u daljem tekstu: Zakon) i drugim propisima kojima se uređuje devizno poslovanje.
Uslovi i način vršenja kontrole
3. Kontrolu iz tačke 1. ove odluke (u daljem tekstu: kontrola) Narodna banka Srbije vrši na sledeće načine:
1) posredno - prikupljanjem, praćenjem, proveravanjem i analizom izveštaja i druge dokumentacije koju joj subjekt kontrole dostavlja na osnovu Zakona i propisa Narodne banke Srbije donetih na osnovu Zakona, odnosno na njen zahtev, kao i druge dokumentacije, odnosno drugih podataka o deviznom poslovanju subjekta kontrole kojima Narodna banka Srbije raspolaže;
2) neposredno - u prostorijama subjekta kontrole, odnosno lica koja su sa subjektom kontrole povezana imovinskim, upravljačkim ili poslovnim odnosima - uvidom u poslovne knjige, ugovore i drugu dokumentaciju koja se odnosi na devizno poslovanje subjekta kontrole, odnosno poslovanje tog lica.
Dostavljanjem subjektu kontrole rešenja, zapisnika i drugih akata, kao i obaveštenja, zahteva i drugih pismena Narodne banke Srbije, koji su u vezi s kontrolom iz ove tačke - smatra se da su oni dostavljeni i odgovornom licu u subjektu kontrole i ne može se dokazivati suprotno.
Narodna banka Srbije u vršenju kontrole sarađuje s Poreskom upravom, carinskim organom, policijom, odnosno drugim nadležnim organima. Ova saradnja naročito podrazumeva međusobnu razmenu podataka, nalaza i informacija potrebnih za vršenje kontrole.
Radni dan, u smislu ove odluke, jeste svaki dan osim subote, nedelje i dana državnog i verskog praznika koji je proglašen neradnim danom u Republici Srbiji.
Posredna kontrola
4. Pri vršenju posredne kontrole, Narodna banka Srbije može od subjekta kontrole zahtevati dostavljanje izveštaja, odnosno dokumentacije, informacija i izjava u roku koji odredi zahtevom, a koje se naročito odnose na sledeće:
1) plaćanja, naplaćivanja i prenose između rezidenta i nerezidenta u stranim sredstvima plaćanja i u dinarima;
2) plaćanja, naplaćivanja i prenose između rezidenata u stranim sredstvima plaćanja;
3) kupovinu i prodaju sredstava plaćanja između rezidenta i nerezidenta, kao i kupovinu i prodaju stranih sredstava plaćanja između rezidenata;
4) jednostrane prenose sredstava plaćanja - lične i fizičke prenose iz Republike Srbije i u Republiku Srbiju koji nemaju obeležja izvršenja posla između rezidenta i nerezidenta;
5) tekuće i depozitne račune rezidenata u inostranstvu i nerezidenata u Republici Srbiji;
6) kreditne poslove sa inostranstvom;
7) druge devizne poslove.
5. Narodna banka Srbije sačinjava zapisnik o izvršenoj posrednoj kontroli ako tom kontrolom utvrdi da je subjekt kontrole učinio nepravilnosti u obavljanju deviznih poslova.
Na postupak nakon sačinjavanja zapisnika o izvršenoj posrednoj kontroli shodno se primenjuju odredbe ove odluke koje se odnose na postupak neposredne kontrole.
Neposredna kontrola
6. Neposrednu kontrolu vrše zaposleni u Narodnoj banci Srbije ili druga angažovana lica koje rešenjem za to odredi guverner ili lice koje on ovlasti (u daljem tekstu: ovlašćena lica).
U rešenju iz stava 1. ove tačke navode se naročito: subjekt kontrole, predmet kontrole i datum početka kontrole.
U toku neposredne kontrole rešenje iz stava 1. ove tačke može se dopuniti, odnosno izmeniti.
Donošenjem rešenja iz stava 1. ove tačke pokrenut je postupak neposredne kontrole subjekta kontrole. Ovo rešenje uručuje se zastupniku, odnosno drugom ovlašćenom licu subjekta kontrole ili drugom angažovanom licu subjekta kontrole koje se zatekne u njegovim poslovnim prostorijama po dolasku u te prostorije.
Pored dostavljanja iz stava 4. ove tačke, subjekt kontrole - fizičko lice može se pozvati u prostorije Narodne banke Srbije radi uručenja rešenja iz stava 1. ove tačke.
Pri vršenju neposredne kontrole ovlašćena lica su dužna da kod sebe, pored rešenja iz stava 1. ove tačke, imaju i službenu legitimaciju koja služi za njihovu identifikaciju i dokazivanje svojstva lica ovlašćenih za vršenje te kontrole.
Narodna banka Srbije može pismeno obavestiti subjekt kontrole o pokrenutom postupku neposredne kontrole njegovog deviznog poslovanja i zahtevati od njega da obezbedi podatke i dokumentaciju koji su potrebni za tu kontrolu.
Narodna banka Srbije može angažovati druga lica koja će prisustvovati neposrednoj kontroli radi pružanja odgovarajuće stručne podrške ovlašćenim licima pri vršenju te kontrole.
7. Subjekt kontrole dužan je da ovlašćenom licu omogući nesmetano vršenje kontrole i da s njim sarađuje.
Subjekt kontrole dužan je da ovlašćenom licu, radi vršenja neposredne kontrole, stavi na uvid poslovne knjige, dokumentaciju i podatke koje ovlašćeno lice zahteva - u pismenoj ili elektronskoj formi, kao i da mu omogući nesmetan i potpun pristup opremi, bazama podataka, računarskim programima koje koristi, odnosno drugim resursima informacionog sistema.
Ako su poslovne knjige, dokumentacija i podaci iz stava 2. ove tačke sačinjeni na jeziku koji nije srpski, Narodna banka Srbije može od subjekta kontrole zahtevati da o svom trošku obezbedi prevod te dokumentacije i podataka na srpski jezik, koji je overio sudski tumač.
8. U vršenju neposredne kontrole ovlašćeno lice može da preduzima sledeće radnje:
1) da pristupa svim organizacionim delovima i prostorijama subjekta kontrole;
2) da zahteva da se obezbede kopije dokumenata koji su u vezi s predmetom kontrole i/ili tehnička podrška prilikom pristupa poslovnim knjigama u elektronskom obliku;
3) da pregleda poslovne prostorije, predmete, uređaje i opremu u vezi s predmetom kontrole;
4) da neposredno komunicira s članovima organa upravljanja, odnosno rukovodiocima, odgovornim licima i zaposlenima u subjektu kontrole radi dobijanja informacija i objašnjenja, odnosno pismenih izjava koji se odnose na predmet kontrole;
5) da utvrdi identitet lica koja rade na poslovima koji su predmet kontrole, kao i identitet odgovornih lica u subjektu kontrole;
6) da zatraži suzdržavanje od svakog postupanja koje je u suprotnosti sa odredbama Zakona i drugog propisa.
Članovi organa upravljanja, odnosno rukovodioci, odgovorna lica subjekta kontrole i druga lica - dužni su da ovlašćenom licu, na njegov zahtev, daju i pismene odgovore na pitanja koja im se postave, u roku koji je utvrđen u tom zahtevu, kao i da, po potrebi, pruže dokaze u vezi s tim odgovorima.
9. Narodna banka Srbije, odnosno ovlašćeno lice u toku neposredne kontrole može od subjekta kontrole privremeno oduzeti devize, efektivni strani novac, čekove, hartije od vrednosti, dinare, elektronski novac, digitalnu imovinu, platne kartice, predmete, poslovne knjige, evidencije, isprave ili drugu dokumentaciju - ako postoji osnovana sumnja da su upotrebljeni ili bili namenjeni za izvršenje krivičnog dela, prekršaja ili druge kažnjive radnje ili da su stečeni ili nastali izvršenjem krivičnog dela, prekršaja ili druge kažnjive radnje.
Ako se poslovne knjige, evidencije, isprave ili druga dokumentacija iz stava 1. ove tačke nalaze na trajnom nosaču podataka ili drugim sredstvima za automatsku obradu podataka, Narodna banka Srbije može privremeno oduzeti i taj nosač, odnosno ta sredstva.
Ovlašćeno lice izdaje potvrdu o privremeno oduzetim sredstvima i predmetima iz st. 1. i 2. ove tačke.
Privremeno oduzimanje deviza i dinara iz stava 1. ove tačke koji se nalaze na novčanim računima subjekta kontrole vrši se na osnovu rešenja Narodne banke Srbije kojim se nalaže blokada tih sredstava i njihov prenos na račun Narodne banke Srbije.
Ovlašćeno lice dužno je da odmah, a najkasnije u roku od dva radna dana od dana oduzimanja sredstava i predmeta iz st. 1. i 2. ove tačke:
1) deponuje efektivni strani novac, čekove i hartije od vrednosti - na račun Narodne banke Srbije ili u ostavu kod Narodne banke Srbije;
2) deponuje gotovinu u dinarima - na račun Narodne banke Srbije;
3) položi platne kartice, predmete, isprave i dokumentaciju, trajne nosače podataka i sredstva za automatsku obradu podataka - u ostavu kod Narodne banke Srbije ili na drugo odgovarajuće mesto.
Privremeno oduzimanje elektronskog novca iz stava 1. ove tačke vrši se na osnovu rešenja Narodne banke Srbije kojim se instituciji elektronskog novca nalaže da blokira račun na kome se nalazi elektronski novac iz stava 1. ove tačke i izvrši prinudni otkup tog novca, nakon čega institucija elektronskog novca uplaćuje novčana sredstva na račun Narodne banke Srbije.
Privremeno oduzimanje digitalne imovine iz stava 1. ove tačke vrši se na osnovu rešenja Narodne banke Srbije kojim se ova imovina prenosi na adresu digitalne imovine pod kontrolom Narodne banke Srbije ili se pružaocu usluga povezanih sa digitalnom imovinom nalaže da prenese virtuelne valute na nalog Narodne banke Srbije otvoren kod pružaoca usluga povezanih sa digitalnom imovinom.
Po privremenom oduzimanju sredstava i predmeta iz st. 1. i 2. ove tačke, Narodna banka Srbije pokrenuće odgovarajući postupak pred nadležnim organom.
Onemogućavanje kontrole
10. Smatra se da subjekt kontrole nije omogućio Narodnoj banci Srbije da izvrši kontrolu u smislu ove odluke ako ne postupi u skladu s tač. 4, 7. i 8. ove odluke ili ne dozvoli privremeno oduzimanje deviza, efektivnog stranog novca, čekova, hartija od vrednosti, dinara, elektronskog novca, digitalne imovine, platnih kartica, predmeta, poslovnih knjiga, evidencija, isprava ili dokumentacije iz tačke 9. stav 1. ove odluke, kao i u sledećim slučajevima:
1) ako se subjekt kontrole ne nalazi na adresi upisanoj u registar kod nadležnog organa ili se ne odazove pozivu Narodne banke Srbije iz tačke 6. stav 5. ove odluke;
2) ako namerno ili grubom nepažnjom ovlašćenom licu stavi na raspolaganje netačne ili nepotpune podatke;
3) ako na zahtev Narodne banke Srbije u određenom roku ne dostavi, odnosno ne stavi na raspolaganje ovlašćenom licu sve tražene podatke i dokumentaciju, odnosno dokaze, a naročito podatke kojima je dužan da raspolaže prema Zakonu i drugom propisu;
4) ako ovlašćenom licu ne obezbedi neophodne uslove za vršenje kontrole, odnosno ako ne obezbedi da to lice u vršenju kontrole ne ometaju zaposleni subjekta kontrole ili treća lica.
U slučaju iz stava 1. ove tačke, ovlašćeno lice sačinjava zapisnik o onemogućavanju kontrole. Narodna banka Srbije može u skladu sa odredbama člana 46g Zakona doneti rešenje kojim se subjektu kontrole izriče novčana kazna i nalaže da odmah, a najkasnije u roku od tri radna dana od dana prijema tog rešenja, omogući obavljanje kontrole i sarađuje sa ovlašćenim licima Narodne banke Srbije.
Rešenje iz stava 2. ove tačke sadrži način i rok za plaćanje novčane kazne, kao i rok za dostavljanje dokaza o plaćenoj novčanoj kazni.
Rešenjem iz stava 2. ove tačke Narodna banka Srbije može naložiti i zabranu raspolaganja sredstvima na svim računima subjekta kontrole dok ne postupi u skladu s nalogom iz tog rešenja, osim raspolaganja u svrhu plaćanja novčane kazne iz tog rešenja, odnosno u svrhu izmirenja obaveza po osnovu poreza.
Rešenje iz stava 2. ove tačke nakon dostavljanja subjektu kontrole, odnosno odgovornom licu u subjektu kontrole - pravnom licu predstavlja izvršnu ispravu.
Izvršna rešenja o izricanju novčane kazne predstavljaju osnov za prinudnu naplatu s računa subjekta kontrole u skladu sa zakonom kojim se uređuje prinudna naplata na novčanim sredstvima na računu.
Ako subjekt kontrole nije postupio u skladu s nalogom iz rešenja iz stava 2. ove tačke, Narodna banka Srbije može ponovo doneti rešenje iz tog stava.
Zapisnik o kontroli i drugi akti
11. Ovlašćeno lice dužno je da o izvršenoj neposrednoj kontroli sačini zapisnik (u daljem tekstu: zapisnik o kontroli).
Zapisnik o kontroli sadrži naročito: datum sačinjavanja zapisnika, predmet kontrole i značajne podatke koji se odnose na taj predmet, nalaz o utvrđenom činjeničnom stanju i potpis lica koje je sačinilo zapisnik.
Narodna banka Srbije subjektu kontrole dostavlja zapisnik o kontroli, na koji on može dati primedbe u roku od osam radnih dana od dana prijema tog zapisnika.
Subjekt kontrole dostavlja primedbe na zapisnik o kontroli, s dokazima, koje je potpisalo ovlašćeno lice tog subjekta.
12. Ako proverom primedaba iz tačke 11. stav 4. ove odluke utvrdi da je činjenično stanje bitno različito od onog koje je navedeno u zapisniku o kontroli, Narodna banka Srbije sačinjava dopunu tog zapisnika (u daljem tekstu: dopuna zapisnika), koja se dostavlja subjektu kontrole u roku od 15 radnih dana od dana prijema tih primedaba.
Narodna banka Srbije može i neposredno kod subjekta kontrole proveriti navode iznete u primedbama iz ove tačke.
13. Narodna banka Srbije neće razmatrati primedbe subjekta kontrole na zapisnik o kontroli koje se odnose na promenu činjeničnog stanja nastalu nakon perioda za koji je izvršena kontrola (presečni datum), ali ih može uzeti u obzir pri izricanju naloga i novčanih kazni iz Zakona i ove odluke.
14. Ako dostavljene primedbe na zapisnik o kontroli nisu osnovane, ako se njima bitno ne menja kontrolom utvrđeno činjenično stanje, odnosno ako one ne utiču na promenu nalaza utvrđenih nepravilnosti - Narodna banka Srbije o tome sačinjava službenu belešku i dostavlja je subjektu kontrole u roku od osam radnih dana od dana prijema tih primedaba.
15. Narodna banka Srbije u bilo kom trenutku može da izvrši ispravku zapisnika o kontroli i ukloni tehničke greške i druge očigledne netačnosti. Ispravka zapisnika o kontroli dostavlja se subjektu kontrole.
16. Narodna banka Srbije donosi rešenje o obustavi postupka kontrole u sledećim slučajevima:
1) ako zapisnikom o kontroli nisu utvrđene nepravilnosti ili su utvrđene manje značajne nepravilnosti;
2) ako subjekt kontrole u propisanom roku svojim primedbama osnovano ospori sve nalaze iz zapisnika o kontroli ili ospori deo tih nalaza tako da su preostale nepravilnosti manje značajne.
Rešenje iz stava 1. ove tačke dostavlja se subjektu kontrole.
Nalozi i novčane kazne
17. Ako se na osnovu činjeničnog stanja utvrđenog u zapisniku o kontroli utvrdi nepravilnost u obavljanju deviznog poslovanja subjekta kontrole - Narodna banka Srbije može doneti rešenje kojim subjektu kontrole nalaže da u određenom roku otkloni utvrđenu nepravilnost, odnosno da uskladi svoje poslovanje sa odredbama Zakona i/ili propisa Narodne banke Srbije donetog na osnovu Zakona.
Subjekt kontrole dužan je da postupi po rešenju iz stava 1. ove tačke, na način i u rokovima utvrđenim tim rešenjem.
Subjekt kontrole dužan je da o izvršenju naloga iz rešenja iz stava 1. ove tačke pismeno obavesti Narodnu banku Srbije i da joj o tome dostavi izveštaj sa odgovarajućim dokazima, u roku koji Narodna banka Srbije utvrdi ovim rešenjem a koji ne može biti duži od tri radna dana od dana isteka roka za otklanjanje utvrđene nepravilnosti iz tog rešenja.
Narodna banka Srbije proverava izvršenje naloga iz rešenja iz stava 1. ove tačke na osnovu dostavljenog izveštaja i dokaza iz stava 3. ove tačke.
Radi utvrđivanja da li je subjekt kontrole postupio po nalogu iz rešenja iz stava 1. ove tačke, Narodna banka Srbije može ponovo izvršiti neposrednu kontrolu deviznog poslovanja tog subjekta kontrole.
Ako utvrdi da su utvrđene nepravilnosti u određenom roku u potpunosti otklonjene - ovlašćeno lice o tome sačinjava službenu belešku.
18. Ako subjekt kontrole ne postupi u skladu s rešenjem iz tačke 17. ove odluke, Narodna banka Srbije može u skladu sa odredbama člana 46g Zakona doneti rešenje kojim se subjektu kontrole, odnosno odgovornom licu u subjektu kontrole izriče novčana kazna i nalaže da postupi u skladu s nalogom iz rešenja iz tačke 17. ove odluke.
Rešenje iz stava 1. ove tačke sadrži način i rok za plaćanje novčane kazne, rok za dostavljanje dokaza o plaćenoj novčanoj kazni, kao i rok za dostavljanje izveštaja o izvršenim nalozima, sa odgovarajućim dokazima.
Rešenjem iz stava 1. ove tačke Narodna banka Srbije može naložiti i zabranu raspolaganja sredstvima na svim računima subjekta kontrole dok ne postupi u skladu s nalogom iz tog rešenja, osim raspolaganja u svrhu plaćanja novčane kazne iz tog rešenja, odnosno u svrhu izmirenja obaveza po osnovu poreza.
Rešenje iz stava 1. ove tačke nakon dostavljanja subjektu kontrole, odnosno odgovornom licu u subjektu kontrole - pravnom licu predstavlja izvršnu ispravu.
Izvršna rešenja o izricanju novčane kazne predstavljaju osnov za prinudnu naplatu s računa subjekta kontrole u skladu sa zakonom kojim se uređuje prinudna naplata na novčanim sredstvima na računu.
Ako subjekt kontrole nije postupio u skladu s nalogom iz rešenja iz stava 1. ove tačke, Narodna banka Srbije može ponovo doneti rešenje iz tog stava.
19. Pri izricanju novčane kazne iz tač. 10. i 18. ove odluke, Narodna banka Srbije sagledava sve činjenice u vezi s kontrolom, a naročito stepen saradnje subjekta kontrole sa ovlašćenim licima, prethodno ponašanje, tj. da li su subjekt kontrole i odgovorno lice u subjektu kontrole i ranije slično postupali, da li im je u vezi s tim postupanjem već izrečena novčana kazna, pokazanu spremnost da postupe u skladu s nalogom iz rešenja, trajanje nepostupanja po nalogu iz rešenja ili onemogućavanja kontrole, kao i druge bitne okolnosti pod kojima je došlo do nepostupanja po nalogu.
Tajnost podataka u vršenju kontrole
20. Podaci koje ovlašćena lica i zaposleni u Narodnoj banci Srbije, kao i druga lica angažovana u smislu ove odluke, na bilo koji način saznaju u postupku kontrole deviznog poslovanja, kao i dokumenti koji sadrže takve podatke, uključujući i mere i novčane kazne koje Narodna banka Srbije izriče u postupku kontrole - određuju se i štite kao tajni podaci sa oznakom stepena tajnosti "POVERLJIVO" ili "INTERNO", u skladu sa zakonom kojim se uređuje tajnost podataka.
Lica iz stava 1. ove tačke dužna su da podatke i dokumente iz tog stava čuvaju kao tajne podatke, odnosno ne mogu ih učiniti dostupnim trećim licima, osim u slučajevima propisanim zakonom.
Obaveza čuvanja tajnosti podataka za lica iz stava 1. ove tačke ne prestaje ni nakon prestanka radnog odnosa u Narodnoj banci Srbije, kao ni nakon prestanka drugog svojstva na osnovu kog su ta lica ostvarila pristup podacima iz tog stava.
Izuzetno od stava 2. ove tačke, Narodna banka Srbije može podatke i dokumente iz stava 1. ove tačke učiniti dostupnim domaćim i stranim organima kontrole, pod uslovom da ih ti organi koriste isključivo u svrhe za koje su pribavljeni.
Objavljivanje podataka iz stava 1. ove tačke izraženih u zbirnom obliku, tako da se na osnovu njih ne može utvrditi identitet subjekta kontrole, odnosno fizičkih i pravnih lica - ne smatra se povredom obaveze čuvanja tajnosti podataka.
Prelazne odredbe i završna odredba
21. Danom početka primene ove odluke prestaje da važi Odluka o bližim uslovima i načinu vršenja kontrole deviznog poslovanja rezidenata i nerezidenata ("Službeni glasnik RS", broj 84/18).
22. Postupci kontrole deviznog poslovanja rezidenata i nerezidenata započeti do 14. marta 2025. godine okončaće se po odredbama propisa po kojima su započeti.
23. Ova odluka stupa na snagu osmog dana od dana objavljivanja u "Službenom glasniku Republike Srbije".