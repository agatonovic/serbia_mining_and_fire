Title: ODLUKAO JEDINSTVENIM METODOLOŠKIM PRINCIPIMA ZA VOĐENJE EVIDENCIJA 
 U OBLASTI RADA I OBRASCIMA PRIJAVA I IZVEŠTAJA
URL: https://www.paragraf.rs/propisi/odluka-metodoloskim-principima-vodjenje-evidencija.html
Extracted: 2025-07-06T23:08:20.756150
================================================================================

Sve informacije o propisu nađite
OVDE
.
Tweet
Prijavite se na
mailing listu
!
﻿
ODLUKA
O JEDINSTVENIM METODOLOŠKIM PRINCIPIMA ZA VOĐENJE EVIDENCIJA 
 U OBLASTI RADA I OBRASCIMA PRIJAVA I IZVEŠTAJA
("Sl. list SRJ", br. 40/97 i 25/2000, "Sl. list SCG",
   br. 1/2003 - Ustavna povelja i "Sl. glasnik RS",  br. 15/2010 - dr. pravilnik i 54/2010 - dr. uredba)
I OSNOVNE ODREDBE
1. Ovom odlukom propisuju se jedinstveni metodološki principi 
 za vođenje evidencija u oblasti rada, način unošenja podataka, zaštita 
 i obezbeđenje komunikacionog povezivanja podataka) i obrasci za vođenje 
 evidencija u oblasti rada.
2. Evidencije u oblasti rada vode se unošenjem podataka u obrasce 
 propisane ovom odlukom.
II NAČIN VOĐENJA EVIDENCIJA U OBLASTI RADA
3. U evidencije u oblasti rada podaci se unose na sledeći način:
1) jedinstveni matični broj građana unosi se na način propisan 
 Zakonom o uvođenju jedinstvenog matičnog broja građana ("Službeni 
 list SFRJ", br. 58/76);
2) kao podatak o delatnosti poslodavca unosi se naziv aktivnosti 
 koje u vidu zanimanja obavlja poslodavac (preduzeće i drugo pravno lice, 
 fizičko lice, državni organ i organ jedinice lokalne samouprave), i šifra 
 delatnosti prema Zakonu o klasifikaciji delatnosti i o Registru jedinica 
 razvrstavanja ("Službeni list SRJ", br. 31/96);
3) kao podatak o radnom odnosu unosi se odgovarajući podatak 
 o vrsti radnog odnosa ili angažovanja na osnovu ugovora zaključenog sa 
 poslodavcem, pri čemu se primenjuje sledeća klasifikacija:
a) radni odnos na neodređeno vreme;
b) radni odnos na određeno vreme;
v) pripravnik;
g) pripravnik - volonter;
d) dopunski rad;
đ) privremeni i povremeni poslovi;
e) sezonski rad;
ž) privremeno radno angažovanje;
z) invalid;
4) kao podatak o radnom mestu unosi se naziv poslova i zadataka 
 koje je poslodavac utvrdio svojim opštim aktom i oznaka o vrsti radnog 
 mesta (da li je novootvoreno ili upražnjeno);
5) matični broj registra poslodavca unosi se kao numerička 
 oznaka - matični broj registra koji je dobijen upisom u Registar jedinica 
 razvrstavanja;
6) registarski broj prijave o slobodnom radnom mestu unosi 
 se kao numerička oznaka od 13 mesta kojom se označava svaka prijava koju 
 primi organizacija za zapošljavanje, na sledeći način: u prvih pet mesta 
 upisuje se šifra opštine, u šestom poslednja cifra godine u kojoj se prijava 
 registruje, u sledećih šest redni broj prijave, a poslednja trinaesta 
 cifra je kontrolni broj po modulu 11;
7) kao podatak o radnom stažu unosi se, u skladu sa propisima 
 o penzijskom i invalidskom osiguranju, broj godina i meseci navršenog 
 staža koji se računa sa efektivnim trajanjem, sa uvećanim trajanjem, kao 
 i poseban staž;
8) o radnom iskustvu unosi se podatak o:
a) potrebnom radnom iskustvu za obavljanje poslova radnog mesta;
b) broj meseci radnog iskustva koje je pojedinac stekao u radnom 
 odnosu, kroz radno angažovanje ili volonterski rad u stepenu stručne spreme 
 određenog zanimanja;
9) podatak o zanimanju iskazuje se na sledeći način:
a) za zaposleno lice - kao naziv i šifra određenih poslova 
 i radnih zadataka koje zaposleni obavlja radi proizvodnje materijalnih 
 i drugih dobara, odnosno radi vršenja usluga i sticanja zarade, bez obzira 
 na delatnost;
b) za nezaposleno lice - kao naziv i šifra kojom se označava 
 stručna i radna osposobljenost nezaposlenog za vršenje određenih poslova, 
 bez obzira na delatnost;
10) podatak o vrsti stručne spreme iskazuje se kao naziv i 
 šifra škole odnosno fakulteta čijim je završavanjem pojedinac osposobljen 
 za određenu vrstu poslova;
11) kao podatak o stepenu stručne spreme unosi se stepen stručne 
 spreme koji je pojedinac dobio završavanjem verifikovanog programa obrazovanja 
 u organizaciji ovlašćenoj za izvođenje takvog programa ili drugih vidova 
 obrazovanja priznati zakonom, prema sledećoj klasifikaciji:
I stepen
- završeno osnovno obrazovanje i odgovarajući program za 
 I stepen stručne spreme. U ovaj stepen razvrstavaju se i lica 
 bez stručne spreme, odnosno nekvalifikovani radnici;
II stepen
- završeno osnovno obrazovanje i odgovarajući program za 
 II stepen stručne spreme. U ovaj stepen razvrstavaju se i polukvalifkovani 
 radnici, lica sa priznatom nižom stručnom spremom, kao i lica 
 sa završenim dvogodišnjim zajedničkim osnovama srednjeg usmerenog 
 obrazovanja;
III stepen
- završeno trogodišnje srednje obrazovanje ili završene 
 dvogodišnje zajedničke osnove usmerenog obrazovanja i odgovarajući 
 program za III stepen stručne spreme. U ovaj stepen razvrstavaju 
 se i lica sa završenom trogodišnjom školom za kvalifikovane radnike, 
 kao i lica sa završenom dvogodišnjom srednjom školom, pre nego 
 što je školovanje postalo trogodišnje;
IV stepen
- završeno četvorogidišnje srednje obrazovanje ili završene 
 dvogodišnje zajedničke osnove usmerenog obrazovanja i odgovarajući 
 program za IV stepen stručne spreme, ili završena gimnazija. U 
 ovaj stepen razvrstavaju se i lica sa završenom stručnom školom 
 u trogodišnjem trajanju, pre nego što je škovanje postalo četvorogodišnje;
V stepen
- završeno jednogodišnje specijalističko obrazovanje nakon 
 srednjeg obrazovanja ili završeno petogodišnje srednje obrazovanje. 
 U ovaj stepen razvrstavaju se i lica sa završenom školom za visokokvalifikovane 
 radnike;
VI/1 stepen
- završen obrazovni program za VI/1 stepen stručne spreme. 
 U ovaj stepen razvrstavaju se i lica sa završenom višom školom, 
 kao i lica sa savladanim programom I stepena studija na fakultetu;
VI/2 stepen
- završen obrazovni program za VI/2 stepen stručne spreme;
VII/1 stepen
- završen obrazovni program za VII/1 stepen stručne spreme. 
 U ovaj stepen razvrstavaju se i lica sa završenim studijama na 
 fakultetu, visokoj školi ili akademiji;
VII/2 stepen
- završen obrazovni program za VII/2 stepen stručne spreme. 
 U ovaj stepen razvrstavaju se lica sa završenim poslediplomskim 
 studijama i akademskim zvanjem magistra nauka ili umetnosti, kao 
 i lica sa završenom specijalizacijom i stručnim nazivom specijaliste;
VIII stepen
- u ovaj stepen razvrstavaju se lica sa stečenim naučnim 
 stepenom doktora nauka;
12) o postojanju i vrsti faktora koji otežavaju zapošljavanje 
 unose se sledeći podaci, i to:
a) subjektivni faktori - psihološki, fizičko-fiziološki i zdravstveni, 
 pod čijim delovanjem mogućnost za zapošljavanje pojedinca može biti 
 umanjena a status nezaposlenosti prolongiran;
b) objektivni faktori - neusklađenost ponude i tražnje zaposlenja 
 koja utiče na mogućnost zapošljavanja pojedinca;
13) o posebnim znanjima i veštinama unosi se podatak o svim 
 sposobnostima, funkcionalnim znanjima i veštinama koje je pojedinac 
 stekao završavanjem posebnih programa obrazovanja, obukom, usavršavanjem 
 ili specijalizacijom, a koji mogu da uvećaju njegove mogućnosti, odnosno 
 da olakšaju njegovo zapošljavanje;
14) podatak o zaradi unosi se kao:
a) iznos bruto zarade, koji podrazumeva iznos koji pripada 
 zaposlenom kao nadoknada za njegov rad, a u koji su uključeni porezi 
 i doprinosi koji se plaćaju na teret zaposlenog a nisu uključeni porezi 
 i doprinosi na teret poslodavca;
b) iznos neto zarade, koji podrazumeva iznos koji se isplaćuje 
 zaposlenom, a koji predstavlja ostatak od bruto zarade po odbitku poreza 
 i doprinosa.
III ZAŠTITA I OBEZBEĐENJE KOMUNIKACIONOG POVEZIVANJA PODATKA
4. Zaštita podataka u evidencijama u oblasti rada vrši se putem 
 njihovog prikupljanja, obrade i korišćenja isključivo za svrhe utvrđene 
 zakonom.
Zaštita podataka obezbeđuje se i kroz ispravku netačnih podataka, 
 kao i zabranu korišćenja netačnih, neažurnih i nepotpunih podataka.
5. Podaci sadržani u evidencijama u oblasti rada koji se koriste 
 za istraživačke, naučne i slične svrhe, mogu se davati samo u obliku koji 
 ne omogućava identifikaciju podataka koji su lične ili poverljive prirode.
6. Lični podaci sadržani u evidencijama u oblasti rada ne mogu 
 se objavljivati ili saopštavati.
Ukoliko postoji potreba za korišćenjem ličnih podataka za druge, 
 osim u statističke svrhe, za to se prethodno obezbeđuje pismena saglasnost 
 lica na koje se podaci odnose.
7. Ako evidencije u oblasti rada sadrže podatke lične i poverljive 
 prirode koji se ni na koji način ne mogu saopštavati, ti podaci u evidencijama 
 moraju biti posebno označeni.
8. U uslovima primene automatske obrade podataka subjekti koji 
 vode evidenciju utvrđuju organizacione i tehničko-tehnološke mere zaštite 
 podataka od uništenja, gubitka, menjanja ili davanja, neovlašćenog korišćenja 
 i neovlašćenog pristupa prostoru i opremi koja se koristi u obradi podataka.
9. Subjekti koji vode evidencije u oblasti rada i savezni organ 
 nadležan za obradu i objavljivanje podataka obezbeđuju komunikaciono povezivanje 
 podataka i elektronskim putem razmenjuju podatke iz baza podataka u okviru 
 informacionog sistema u zapošljavanju i sistema statističkih istraživanja.
U slučaju kada se razmena podataka vrši na način iz stava 1. 
 ove tačke, subjekti koji vode evidencije posebnim merama obezbeđuju zaštitu 
 prikupljenih podataka, računarsku i programsku opremu i prenosne puteve.
IV OBRASCI PRIJAVA I IZVEŠTAJA
10.* Za vođenje evidencija u oblasti rada i dostavljanje podataka 
 propisuju se sledeći obrasci prijava i izveštaja:
1) E-1, Prijava o slobodnom radnom mestu;
2) E-2, Izveštaj o realizaciji prijave o slobodnom radnom mestu;
tač. 3)  i 4)**
(Prestale da važe)
5) E-4, Lični karton nezaposlenog lica i
6) E-4/1, Evidencioni karton nezaposlenog lica;
7) E-5, Registar ponuda stranih poslodavaca za zapošljavanje 
 građana SRJ u inostranstvu;
8) E-6, Lični karton građanina SRJ u inostranstvu i
9) E-6/1, Zahtev za posredovanje pri zapošljavanju u SRJ;
10) E-7, Izveštaj o zaposlenim licima koje poslodavac upućuje 
 na privremeni rad u inostranstvo.
Obrasci su prilagođeni za automatsku obradu podataka.
11.* Obrasci E-1 do E-7 iz tačke 10. odštampani su uz ovu odluku 
 i čine njen sastavni deo.
12. Evidencija o korisnicima prava invalidskog osiguranja vodi 
 se na obrascu MIN koji je propisan Odlukom o obrascima prijava podataka 
 za matičnu evidenciju o osiguranicima i korisnicima prava iz penzijskog 
 i invalidskog osiguranja.
V PRELAZNE I ZAVRŠNE ODREDBE
13. Danom stupanja na snagu ove odluke prestaje da važi Uputstvo 
 o metodološkim principima za vođenje evidencija u oblasti rada i o sredstvima, 
 načinu i rokovima dostavljanja prijava i izveštaja ("Službeni list 
 SFRJ", br. 58/77, 49/82 i 23/86).
14. Ova odluka stupa na snagu 1. januara 1998. godine.