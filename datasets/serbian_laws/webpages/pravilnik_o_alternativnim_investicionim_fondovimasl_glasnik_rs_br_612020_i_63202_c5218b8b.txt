Title: PRAVILNIKO ALTERNATIVNIM INVESTICIONIM FONDOVIMA
URL: https://www.paragraf.rs/propisi/pravilnik-o-alternativnim-investicionim-fondovima.html
Extracted: 2025-07-06T23:09:06.835455
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O ALTERNATIVNIM INVESTICIONIM FONDOVIMA
("Sl. glasnik RS", br. 61/2020 i 63/2024)
I UVODNE ODREDBE
Član 1
Ovim pravilnikom propisuju se:
1) sadržina zahteva i način utvrđivanja ispunjenosti uslova za izdavanje
dozvole za osnivanje, odnosno organizovanje i upravljanje alternativnim investicionim fondovima
(u daljem tekstu: AIF);
2) sadržina i način vođenja registra AIF-ova;
3) udeli u AIF-u;
4) distribucija udela u AIF-ovima;
5) ponuda udela u AIF-ovima malim investitorima;
6) utvrđivanje neto imovine i cene udela u AIF-u;
7) način obavljanja marketinga AIF-a;
8) glavni i prateći AIF;
9) statusne promene AIF-ova koji nemaju svojstvo pravnog lica;
10) likvidacija, stečaj, raspuštanje i produženje trajanja AIF-a.
Izrazi upotrebljeni u ovom aktu u gramatičkom muškom rodu podrazumevaju prirodni muški i ženski rod lica na koje se odnose.
Član 2
AIF je investicioni fond koji je osnovan, odnosno organizovan u skladu
sa zakonom kojim se uređuju alternativni investicioni fondovi (u daljem tekstu: Zakon), koji
prikuplja sredstva od investitora sa namerom da ih investira u skladu sa utvrđenom politikom
ulaganja u korist tih investitora, a za koji se ne zahteva dozvola za rad u smislu zakona
kojim se uređuje organizovanje i rad otvorenih investicionih fondova sa javnom ponudom (u
daljem tekstu: UCITS fondovi).
Član 3
Zahtevi koji se podnose Komisiji za hartije od vrednosti (u daljem tekstu:
Komisija) u skladu sa ovim pravilnikom, podnose se na odgovarajućim obrascima koji su dostupni
na internet stranici Komisije.
Uz zahtev se prilažu propisani dokumenti u originalu, overenom prepisu
ili overenoj fotokopiji, ako drugačije nije propisano, a uz dokumente na stranom jeziku se
prilaže i prevod ovlašćenog sudskog tumača.
Kada se Komisiji dostavlja izvod iz nadležnog stranog registra on mora
da sadrži poslovno ime, adresu sedišta, broj pod kojim se to pravno lice vodi u matičnom
registru i naziv države u kojoj je to lice registrovano.
Strane javne isprave moraju da sadrže apostil, kada je strana javna isprava
izdata u stranoj državi koja je ratifikovala Hašku konvenciju o ukidanju potrebe legalizacije
stranih javnih isprava, osim ukoliko između strane države i Republike Srbije (u daljem tekstu:
Republika) postoji uzajamnost od oslobođenja od legalizacije stranih javnih isprava.
U slučaju da konkretna strana država nije ratifikovala Hašku konvenciju
o ukidanju potrebe legalizacije stranih javnih isprava ili nema uzajamnosti od oslobođenja
od legalizacije stranih javnih isprava strane javne isprave se legalizuju u skladu sa zakonom
koji uređuje legalizaciju isprava u međunarodnom prometu.
II IZDAVANJE DOZVOLE ZA OSNIVANJE, ODNOSNO ORGANIZOVANJE I
UPRAVLJANJE AIF-om
Zahtev za izdavanje dozvole za organizovanje i upravljanje
AIF-om koji nema svojstvo pravnog lica
Član 4
Zahtev za izdavanje dozvole za organizovanje i upravljanje AIF-om koji
nema svojstvo pravnog lica Komisiji podnosi društvo za upravljanje alternativnim investicionim
fondom (u daljem tekstu: DZUAIF) koje će njim upravljati.
Zahtev iz stava 1. ovog člana podnosi se na obrascu "
AIF - Organizovanje
" i
pored dokumentacije i podataka navedenih u članu 111. stav 3. Zakona sadrži:
1) dokaz o kapitalu DZUAIF-a u skladu sa čl. 20. do 23. Zakona;
2) saglasnost depozitara i nadzornog odbora DZUAIF-a, kada je to primenjivo,
na pravila poslovanja AIF-a u skladu sa članom 138. stav 4. Zakona;
3) naziv i sedište depozitara;
4) zahtev za davanje saglasnosti na izbor depozitara AIF-a, koji se podnosi
na obrascu "
Izbor/promena depozitara AIF-a
";
5) dokaz o uplaćenoj naknadi Komisiji;
6) drugu dokumentaciju na zahtev Komisije.
Zahtev iz stava 1. ovog člana koji podnosi DZUAIF iz države članice EU,
pored dokumentacije i podataka navedenih u članu 111. stav 3. Zakona i stavu 2. ovog člana,
mora sadržati i:
1) izvod iz odgovarajućeg registra za DZUAIF;
2) dozvolu za rad DZUAIF-a izdatu od strane nadležnog organa;
3) izvod iz odgovarajućeg registra za depozitara i revizora AIF-a.
Zahtev iz stava 1. ovog člana koji podnosi DZUAIF iz treće države pored
dokumentacije i podataka navedenih u članu 111. stav 3. Zakona i st. 2. i 3. ovog člana mora
sadržati i ime, prezime i prebivalište, odnosno naziv i sedište kao i kontakt podatke pravnog
zastupnika DZUAIF-a, u skladu s članom 72. stav 4. Zakona.
Zahtev za izdavanje dozvole za osnivanje i upravljanje zatvorenim
AIF-om koji ima svojstvo pravnog lica
Član 5
Zahtev za izdavanje dozvole za osnivanje i upravljanje zatvorenim AIF-om
koji ima svojstvo pravnog lica Komisiji podnosi DZUAIF koji će njim upravljati, odnosno uprava
AIF-a kod zatvorenog AIF-a koji ima svojstvo pravnog lica sa internim upravljanjem.
Zahtev iz stava 1. ovog člana podnosi se na obrascu "
AIF - Osnivanje
",
pored dokumentacije i podataka navedenih u članu 103. stav 4. Zakona i članu 4. stav 2. ovog
pravilnika sadrži i:
1) izjavu o licima koja su blisko povezana sa AIF-om u skladu sa zakonom
koji uređuje tržište kapitala;
2) kada postoji obaveza objavljivanja, prospekt u skladu sa zakonom kojim
se uređuje tržište kapitala;
3) podatke o revizoru;
4) ugovor o upravljanju zatvorenim AIF-om koji ima svojstvo pravnog lica
kojim upravlja DZUAIF, zaključen u pisanom obliku, na neodređeno vreme;
5) poslovni plan, koji mora biti sačinjen za najmanje prve tri poslovne
godine i sadržati informacije o planiranim aktivnostima kao i organizacionu strukturu sa
šematskim prikazom organizacije.
Na osnivanje zatvorenog AIF-a koji ima svojstvo pravnog lica sa internim
upravljanjem, shodno se primenjuju stav 2. ovog člana, čl. 25-27. Zakona, kao i odredbe podzakonskog
akta Komisije kojim se propisuje sadržaj zahteva za izdavanje dozvole za rad DZUAIF-a i prilaže
se obrazac "
DZUAIF - Dozvola
".
Izdavanje dozvole za osnivanje, odnosno organizovanje i
upravljanje AIF-om
Član 6
Komisija rešenjem izdaje dozvolu za osnivanje, odnosno organizovanje i
upravljanje AIF-om kada su ispunjeni svi uslovi predviđeni Zakonom za svaku vrstu AIF-a,
u roku od dva meseca od dana prijema kompletne dokumentacije.
Smatra se da je dokumentacija kompletna ukoliko sadrži sve propisane podatke
u skladu sa Zakonom i ovim pravilnikom.
U okviru izdavanja dozvole iz stava 1. ovog člana, Komisija:
1) odobrava pravila poslovanja AIF-a;
2) daje saglasnost na odabir depozitara za AIF;
3) daje saglasnost na sadržaj prospekta AIF-a kada postoji obaveza njegovog
objavljivanja;
4) daje dozvolu DZUAIF-u da malim investitorima u Republici nudi udele
u AIF-u, kada je to primenjivo.
Skupština zatvorenog AIF-a koji ima svojstvo pravnog lica
a kojim upravlja DZUAIF
Član 7
Na sazivanje, održavanje i donošenje odluka na skupštini zatvorenog AIF-a
koji ima svojstvo pravnog lica shodno se primenjuju odredbe zakona kojim se uređuju privredna
društva.
DZUAIF ima sva ovlašćenja u vezi sa sazivanjem i održavanjem skupštine
zatvorenog AIF-a koji ima svojstvo pravnog lica.
Skupštinu može sazvati i nadzorni odbor odlukom donetom dvotrećinskom većinom
svih članova.
Skupština zatvorenog AIF-a koji ima svojstvo pravnog lica, a kojim upravlja
DZUAIF, dvotrećinskom većinom:
1) odobrava novu emisiju akcija i odlučuje o sticanju sopstvenih akcija
kada je to primenjivo;
2) bira članove nadzornog odbora;
3) odlučuje o povećanju godišnje naknade DZUAIF-u, iznad iznosa navedenog
u pravilima poslovanja AIF-a i/ili prospektu, kada postoji obaveza njegovog objavljivanja;
4) odlučuje o promenama investicionih ciljeva i profila rizičnosti AIF-a;
5) ako je AIF osnovan na određeno vreme, odlučuje o produženju trajanja
zatvorenog AIF-a u odnosu na period naveden u pravilima AIF-a i prospektu kada je to primenjivo;
6) odlučuje o statusnim promenama;
7) odlučuje o zaključenju i raskidu ugovora o upravljanju sa DZUAIF-om,
8) odlučuje o likvidaciji odnosno stečaju AIF-a;
9) daje saglasnost na odluku nadzornog odbora o prenosu upravljanja zatvorenim
AIF-om na drugi DZUAIF i izboru novog DZUAIF-a.
Nadzorni odbor zatvorenog AIF-a koji ima svojstvo pravnog
lica a kojim upravlja DZUAIF
Član 8
Pored uslova iz člana 105. Zakona, na članove nadzornog odbora zatvorenog
AIF-a koji ima svojstvo pravnog lica, a kojim upravlja DZUAIF shodno se primenjuju i uslovi
koji su propisani podzakonskim aktom Komisije za članove uprave DZUAIF-a, a koji se odnose
na stručne kvalifikacije i dobar ugled članova uprave.
Svi članovi nadzornog odbora zatvorenog AIF-a koji ima svojstvo pravnog
lica, a kojim upravlja DZUAIF zajednički zastupaju zatvoreni AIF prema DZUAIF-u.
Pored poslova koje nadzorni odbor obavlja u skladu sa odredbama zakona
kojim se uređuju privredna društva, nadzorni odbor zatvorenog AIF-a koji ima svojstvo pravnog
lica, a kojim upravlja DZUAIF:
1) daje saglasnosti za zaključenje ugovora sa licima koja pružaju usluge
AIF-u;
2) vrši nadzor nad izvršavanjem ugovora iz tačke 1) ovog stava, pri čemu
nadzorni odbor ima pravo da raskine ugovor u slučaju trajnijeg neizvršenja obaveza;
3) zaključuje i raskida ugovore sa DZUAIF-om;
4) predlaže skupštini revizora;
5) vrši nadzor nad usklađenošću poslovanja AIF-a sa odredbama Zakona, pravilima
poslovanja AIF-a, prospektom kada postoji obaveza njegovog objavljivanja, osnivačkim aktom,
statutom kada je primenjivo i ciljevima i ograničenjima ulaganja AIF-a;
6) donosi odluku o prenosu upravljanja zatvorenim AIF-om na drugi DZUAIF
i izboru novog DZUAIF-a;
7) obavlja poslove vezane za prinudni prenos upravljanja zatvorenim AIF-om
na drugi DZUAIF.
U vršenju funkcije, članovi nadzornog odbora mogu vršiti pregled poslovnih
knjiga i dokumentacije i zahtevati dodatna objašnjenja od DZUAIF-a.
U slučaju da se otkriju propusti u sprovođenju investicione politike, kao
i u poštovanju ograničenja ulaganja, nadzorni odbor će zahtevati od DZUAIF-a da bez odlaganja
otkloni propuste i o tome će obavestiti Komisiju i članove, odnosno akcionare AIF-a.
Nadzorni odbor zatvorenog AIF-a koji ima svojstvo pravnog lica, a kojim
upravlja DZUAIF donosi poslovnik o radu kojim se uređuje način rada kao i druga pitanja od
značaja za nadzorni odbor takvog AIF-a.
III REGISTAR AIF-ova
Član 9
Komisija vodi elektronski registar AIF-ova kojim upravljaju DZUAIF-ovi,
odnosno zatvorenih AIF-ovi sa internim upravljanjem, kojima je izdala dozvolu za rad.
Upis i promena podataka u registru iz stava 1. ovog člana vrši se na osnovu
dostavljenih podataka i obaveštenja DZUAIF-ova, odnosno zatvorenih AIF-ova sa internim upravljanjem,
kao i po službenoj dužnosti.
U registar iz stava 1. ovog člana upisuju se sledeći podaci:
1) naziv AIF-a;
2) naziv DZUAIF-a koji njim upravlja;
3) PIB AIF-a;
4) ISIN broj;
5) datum izdavanja dozvole za osnivanje, odnosno organizovanje i upravljanje
AIF-om;
6) podaci o depozitaru AIF-a (naziv, sedište, matični broj);
7) podaci o revizoru AIF-a (naziv, sedište, matični broj, telefon, e-mail);
8) država u kojoj je AIF osnovan, odnosno organizovan, ukoliko je osnovan,
odnosno organizovan izvan Republike;
9) ukoliko je AIF u postupku raspuštanja, odnosno likvidacije ili stečaja,
podaci o licu koje sprovodi postupak raspuštanja, odnosno likvidacionom/stečajnom upravniku
AIF-a (ime i prezime, datum stupanja na dužnost, telefon, e-mail);
10) podaci o statusnim promenama AIF-a;
11) datum oduzimanja dozvole za upravljanje AIF-om;
12) datum prestanka poslovanja AIF-a i brisanja AIF-a iz registra.
Podaci iz stava 3. tač. 1), 2), 4) i 12) ovog člana javno se objavljuju
na internet stranici Komisije.
Komisija u registar iz stava 1. ovog člana po službenoj dužnosti upisuje
podatke o licu iz stava 3. tačka 9) ovog člana ukoliko ga imenuje i podatke iz stava 3. tač.
11) i 12) ovog člana.
Član 10
DZUAIF, odnosno zatvoreni AIF sa internim upravljanjem, u roku od 30 dana
od dana izdavanja dozvole za organizovanje, odnosno osnivanje i upravljanje AIF-om dostavlja
Komisiji podatke iz člana 9. ovog pravilnika koje Komisija ne upisuje po službenoj dužnosti
na obrascu "
Registar AIF-ova - Podaci
", koji potpisuju lica ovlašćena za
zastupanje DZUAIF-a, odnosno zatvorenog AIF-a koji ima svojstvo pravnog lica s internim upravljanjem.
IV UDELI U AIF-u
Početna ponuda investicionih jedinica AIF-a koji nema svojstvo
pravnog lica
Član 11
Uslovi, datum početka i završetka početne ponude investicionih jedinica
AIF-a koji nema svojstvo pravnog lica sa privatnom ponudom utvrđuju se pravilima poslovanja
AIF-a, u skladu sa članom 112. Zakona.
Početna ponuda investicionih jedinica AIF-a koji nema svojstvo pravnog
lica sa javnom ponudom može započeti tek po objavljivanju prospekta AIF-a.
Početna ponuda investicionih jedinica otvorenog AIF-a sa javnom ponudom
i zatvorenog AIF-a koji nema svojstvo pravnog lica s javnom ponudom se javno objavljuje na
jedan od sledećih načina:
1) na internet stranici DZUAIF-a;
2) u jednim ili više dnevnih novina koje se prodaju na celom području Republike,
odnosno države u kojoj će investicione jedinice biti nuđene;
3) u štampanom obliku koji je besplatno dostupan u službenim prostorijama
DZUAIF-a i u prostorijama pravnih lica sa kojima je DZUAIF sklopio ugovor o poslovnoj saradnji
za obavljanje poslova nuđenja investicionih jedinica AIF-a.
Prilikom objavljivanja početne ponude investicionih jedinica AIF-a, DZUAIF
je dužan da navede datume početka i završetka početne ponude, kao i datum do kog će investitorima
vratiti uplaćena novčana sredstva u slučaju da okončanjem perioda za početnu ponudu nisu
prikupljena sredstva u skladu sa pravilima ili prospektom AIF-a, kada postoji obaveza njegovog
objavljivanja.
Potvrda o sticanju ili otuđenju investicionih jedinica AIF-a
koji nema svojstvo pravnog lica
Član 12
Potvrda o sticanju ili otuđenju investicionih jedinica AIF-a koji nema
svojstvo pravnog lica izdaje se na zahtev investitora najkasnije u roku od sedam radnih dana
od dana podnošenja urednog zahteva.
Potvrda iz stava 1. ovog člana mora sadržati:
1) datum sticanja ili otuđenja investicione jedinice;
2) ime i sedište AIF-a;
3) poslovno ime i sedište DZUAIF-a;
4) broj investicionih jedinica u imovini AIF-a na koje glasi potvrda;
5) ime i prezime/poslovno ime i JMBG/MB imaoca investicione jedinice;
6) mesto i datum izdavanja potvrde; i
7) potpis ovlašćenog lica DZUAIF-a.
Kada na osnovu dobrovoljnog raspolaganja investicionom jedinicom, odluke
suda ili drugog nadležnog organa ili na osnovu zakona dođe do promene imaoca investicione
jedinice, sticaocu se na njegov zahtev izdaje potvrda o sticanju investicione jedinice.
Ako sticalac stekne investicionu jedinicu na osnovu odluke suda ili drugog
nadležnog organa, odnosno na osnovu zakona, a ne ispunjava uslove da postane investitor u
AIF-u u skladu sa Zakonom i pravilima poslovanja AIF-a, odnosno prospekta kada postoji obaveza
njegovog objavljivanja, DZUAIF je dužan da od njega otkupi investicionu jedinicu.
Otkup investicionih jedinica otvorenog AIF-a
Član 13
Otkup investicionih jedinica u otvorenom AIF-u je pravni posao kojim član
AIF-a konačno i bezuslovno otuđuje investicione jedinice AIF-a, a DZUAIF ih otkupljuje i
isplaćuje iz imovine AIF-a.
Član AIF-a može otuđiti sve ili deo svojih investicionih jedinica u otvorenom
AIF-u i zahtevati isplatu tih investicionih jedinica iz imovine otvorenog AIF-a, a DZUAIF
ima obvezu da ih otkupi pod uslovima navedenim u pravilima poslovanja otvorenog AIF-a i prospektu,
kada postoji obaveza njegovog objavljivanja.
Član AIF-a ima pravo da zahteva otkup investicionih jedinica u otvorenom
AIF-u pod uslovom da na njima nije ustanovljeno pravo zaloge trećih lica.
U slučaju kada je pravilima poslovanja otvorenog AIF-a i prospektom, kada
postoji obaveza njegovog objavljivanja, predviđena isplata investicionih jedinica otvorenog
AIF-a u stranoj valuti, utvrđeni iznos za isplatu, izračunat u dinarima, preračunava se u
stranu valutu u koju je predviđena denominacija cene investicione jedinice otvorenog AIF-a
po zvaničnom srednjem kursu dinara prema toj valuti koji utvrđuje Narodna banka Srbije važećem
na dan vrednovanja.
Uslovi za stavljanje na tržište AIF-a iz države članice
EU u Republici
Član 14
DZUAIF iz Republike koji upravlja AIF-om iz države članice EU može stavljati
na tržište udele u tom AIF-u tako da se udeli u AIF-u nude profesionalnim i poluprofesionalnim
investitorima u Republici nakon što ispuni uslove iz ovog člana.
Kada je AIF iz stava 1. ovog člana prateći AIF, glavni AIF mora biti AIF
iz Republike ili države članice EU kojim upravlja DZUAIF iz Republike ili države članice
EU.
DZUAIF iz stava 1. ovog člana dužan je da Komisiji dostavi obaveštenje
o nameri stavljanja na tržište za svaki AIF iz države članice EU čije udele namerava da nudi
u Republici.
Obaveštenje iz stava 3. ovog člana sadrži sledeće podatke:
1) program planiranih aktivnosti koje DZUAIF namerava da obavlja, uključujući
identifikaciju i opis AIF-a čije udele DZUAIF namerava da stavlja na tržište, kao i podatak
u kojoj je državi AIF osnovan, odnosno organizovan;
2) pravila poslovanja AIF-a, odnosno dokument o osnivanju, odnosno organizovanju
AIF-a;
3) identifikaciju depozitara AIF-a;
4) podatak u kojoj državi je osnovan, odnosno organizovan glavni AIF, ako
je AIF prateći AIF;
5) sve dodatne informacije u skladu sa odredbama kojima se u pravni poredak
države članice prenose odredbe člana 23. stav 1. Direktive 2011/61/EU, a koje nisu obuhvaćene
ovim članom;
6) kada je to primenjivo, informacije o uspostavljenim mehanizmima za sprečavanje
nuđenja udela u AIF-u malim investitorima.
Komisija u roku od 20 radnih dana od dana prijema potpune dokumentacije
iz stava 4. ovog člana obaveštava DZUAIF da li može započeti sa stavljanjem na tržište udela
u AIF-u na području Republike.
Ako DZUAIF nije usklađen sa odredbama Zakona, Komisija zabranjuje stavljanje
na tržište udela u AIF-u u Republici.
DZUAIF može da započne sa stavljanjem na tržište udela u AIF-u iz države
članice u Republici od dana prijema obaveštenja Komisije iz stava 5. ovog člana.
Otkup investicionih jedinica prenosom imovine otvorenog
AIF-a
Član 15
Vršenje otkupa investicionih jedinica prenosom određenog procenta svih
vrsta imovine otvorenog AIF-a u svojinu imaoca investicione jedinice, u onoj vrednosti koja
je jednaka vrednosti investicionih jedinica koje se na taj način otkupljuju, dozvoljeno je
samo uz ispunjavanje sledećih uslova:
1) mogućnost takvog otkupa i sve bitne informacije u vezi sa njim (npr.:
učestalost otkupa) predviđene su pravilima poslovanja AIF-a, odnosno prospektom AIF-a, kada
postoji obaveza njegovog objavljivanja;
2) imalac investicione jedinice u AIF-u pristao je na takav otkup;
3) zahtev za otkup investicionih jedinica predstavlja najmanje pet procenata
vrednosti neto imovine AIF-a;
4) razlika između ukupne vrednosti odgovarajućeg procenta imovine AIF-a
koja se prenosi i ukupne vrednosti investicionih jedinica koje se tako otkupljuju isplaćuje
se u novcu;
5) prenos imovine AIF-a na podnosioca zahteva kontroliše depozitar AIF-a.
Zamena investicionih jedinica u otvorenim AIF-ovima
Član 16
U skladu sa članom 128. Zakona, prospektom i/ili pravilima poslovanja otvorenog
AIF-a, DZUAIF koji upravlja sa više otvorenih AIF-ova može članu otvorenog AIF na njegov
zahtev omogućiti zamenu svih ili dela investicionih jedinica otvorenog AIF-a za investicione
jedinice u drugim otvorenim AIF-ovima kojim upravlja.
Zamenu investicionih jedinica iz stava 1. ovog člana DZUAIF ne može sprovoditi
ako je onemogućen obračun neto vrednosti imovine bilo kog od otvorenih AIF-ova čijim se investicionim
jedinicama namerava izvršiti zamena.
DZUAIF može, ako je to predviđeno prospektom i/ili pravilima poslovanja
otvorenih AIF-ova kojim upravlja, prilikom zamene investicionih jedinica obračunavati izlaznu
naknadu za AIF čije investicione jedinice otkupljuje, odnosno ulaznu naknadu za AIF čije
investicione jedinice izdaje.
Zamena investicionih jedinica iz ovog člana ne može trajati duže niti finansijski
opteretiti investitora više od sprovođenja prodaje investicionih jedinica u jednom i kupovine
investicionih jedinica u drugom otvorenom AIF-u kojim upravlja isti DZUAIF.
Zamena investicionih jedinica se obavlja na osnovu podnetog zahteva za
zamenu investicionih jedinica koji predstavlja istovremeni zahtev za otkup investicionih
jedinica u otvorenom AIF-u i zahtev za izdavanje investicionih jedinica u drugom otvorenom
AIF-u kojim upravlja isti DZUAIF, od strane istog investitora, i to tako što se novčana sredstva
koja se investitoru isplaćuju na ime otkupa investicionih jedinica, prenose direktno za račun
drugog otvorenog AIF-a u kom se zahteva izdavanje investicionih jedinica.
Na zamenu investicionih jedinica se primenjuju ista pravila propisana Zakonom,
prospektom i/ili pravilima poslovanja AIF-a s javnom ponudom koja se primenjuju i na pojedinačne
transakcije otkupa i izdavanja investicionih jedinica.
Zamena investicionih jedinica otvorenog AIF-a s javnom ponudom moguća je
samo za investicione jedinice u drugom otvorenom AIF-u s javnom ponudom, kojim upravlja isti
DZUAIF.
Zamena investicionih jedinica otvorenog AIF-a s privatnom ponudom moguća
je samo za investicione jedinice u drugom otvorenom AIF-u s privatnom ponudom, kojim upravlja
isti DZUAIF.
Obustavljanje izdavanja i otkupa investicionih jedinica
AIF-a koji nema svojstvo pravnog lica
Član 17
DZUAIF koji upravlja AIF-om koji nema svojstvo pravnog lica je dužan da
pri ispunjavanju obaveza iz člana 129. stav 2. Zakona, Komisiji pisanim putem navede razloge
koji su doveli do obustave izdavanja i otkupa investicionih jedinica, kao i da o tome bez
odlaganja obavesti javnost na svojoj internet strani.
Za vreme obustave izdavanja i otkupa investicionih jedinica, DZUAIF koji
upravlja AIF-om koji nema svojstvo pravnog lica je dužan da na svojoj internet stranici objavljuje
podatke koji prosečnom investitoru moraju omogućiti razumevanje okolnosti nastanka obustave
izdavanja i otkupa investicionih jedinica, kao i vrste i značaj rizika koji iz toga proizlaze.
Obračun neto vrednosti imovine i cene investicionih jedinica
AIF-a koji nema svojstvo pravnog lica za vreme trajanja obustave
Član 18
DZUAIF je dužan da sve vreme trajanja obustave izdavanja i otkupa investicionih
jedinica AIF-a obračunava neto vrednost imovine i cenu investicionih jedinica AIF-a koji
nema svojstvo pravnog lica u skladu sa članom 122. Zakona.
Izuzetno od stava 1. ovog člana, u slučaju nastupanja okolnosti u kojima
bi za vreme obustave izdavanja i otkupa investicione jedinice AIF-a koji nema svojstvo pravnog
lica obračun neto vrednosti imovine i cene investicionih jedinica bio onemogućen, DZUAIF
o tome bez odlaganja obaveštava Komisiju i članove AIF-a, uz navođenje razloga zbog kojih
nije moguće izračunati tačnu neto vrednost imovine AIF-a i cenu investicione jedinice AIF-a.
Utvrđivanje cene investicionih jedinica AIF-a koji nema
svojstvo pravnog lica u pogledu zahteva za otkup primljenih za vreme obustave izdavanja i
otkupa i rokovi isplate
Član 19
Zahteve za otkup investicionih jedinica AIF-a koji nema svojstvo pravnog
lica primljene za vreme obustave izdavanja i otkupa, DZUAIF izvršava po ceni investicionih
jedinica utvrđenoj za dan prestanka obustave izdavanja i otkupa.
Po nastupanju obustave izdavanja i otkupa investicionih jedinica, DZUAIF
je dužan da bez odlaganja na svojoj internet stranici objavi da članovi AIF-a koji za vreme
obustave izdavanja i otkupa investicionih jedinica podnesu zahtev za otkup imaju mogućnost
da za vreme obustave povuku zahtev ili će se otkup izvršiti u skladu sa stavom 1. ovog člana.
Rok za isplatu iznosa od otkupa investicionih jedinica u skladu sa članom
116. stav 3. Zakona određuje se pravilima poslovanja AIF-a.
O uslovima iz stava 2. ovog člana, DZUAIF obaveštava članove AIF-a u okviru
obaveštenja iz člana 129. stav 2. Zakona.
Način primanja zahteva za izdavanje ili otkup investicionih
jedinica AIF-a koji nema svojstvo pravnog lica za vreme trajanja obustave
Član 20
DZUAIF je dužan da odbije sklapanje ugovora o ulaganju za zahteve za izdavanje
investicionih jedinica primljene za vreme obustave izdavanja i otkupa investicionih jedinica,
i da sve eventualne primljene uplate bez odlaganja vrati investitorima.
Zahteve za otkup investicionih jedinica za vreme obustave izdavanja i otkupa
investicionih jedinica DZUAIF je dužan da evidentira prema redosledu prijema, pri čemu se
nijedan član otvorenog AIF-a ne sme staviti u povlašćen položaj.
Prava članova AIF-a i trećih lica, u skladu sa članom 115. stav 2. Zakona,
za vreme obustave izdavanja i otkupa miruju do dana prestanka obustave.
Za vreme obustave izdavanja i otkupa investicionih jedinica zabranjeno
je nuđenje investicionih jedinica.
Klase udela u AIF-u
Član 21
DZUAIF može pravilima poslovanja AIF-a predvideti različite klase udela
u AIF-u, koje se međusobno razlikuju s obzirom na prava koja pripadaju imaocima udela (npr:
mogućnost isplate prihoda i/ili dobiti AIF-a prema propisanim uslovima, pravo na izdavanje
i/ili otkup udela, početnu cenu udela).
Prava koja daje svaka klasa udela u AIF-u moraju biti detaljno objašnjena
svim članovima, odnosno akcionarima AIF-a i potencijalnim investitorima u pravilima poslovanja
AIF-a i/ili prospektu AIF-a, kada postoji obaveza njegovog objavljivanja u trenutku sticanja
udela u AIF-u i ne mogu prouzrokovati štetu imaocima drugih klasa udela istog AIF-a.
Ako se klase udela uvode naknadno, članovi, odnosno akcionari AIF-a o tome
moraju biti obavešteni blagovremeno i na primeren način, kao i o njihovim pravima i eventualnim
promenama u njihovim pravima u odnosu na situaciju kada su stekli udele u AIF-u.
Kada prava iz pojedine klase udela mogu rezultirati različitom cenom udela
u AIF-u, cena udela računa se odvojeno za svaku klasu udela u AIF-u, uzimajući u obzir specifična
prava koja proizlaze iz pojedine klase udela.
Distribucija udela u AIF-ovima
Član 22
Ukoliko prodaju udela obavljaju druga pravna lica u Republici, odnosno
distributeri u skladu sa članom 134. Zakona, DZUAIF sa njima potpisuje ugovor o distribuciji
čiji je predmet prodaja udela u AIF-ovima.
Pre potpisivanja ugovora iz stava 1. ovog člana DZUAIF je dužan da sa dužnom
pažnjom:
1) utvrdi da pravno lice iz stava 1. ovog člana ima dozvolu za pružanje
investicionih usluga prema odredbama zakona kojim se uređuje tržište kapitala ili da ima dozvolu za rad prema odredbama zakona kojim se uređuju banke odnosno kreditne institucije;
2) obezbedi da je ugovor iz stava 1. ovog člana u skladu sa odredbama zakona
kojim se uređuje tržište kapitala;
3) obezbedi da fizička lica koja su zaposlena ili na drugi način angažovana
od strane distributera, a obavljaju poslove prodaje udela u AIF-ovima, ispunjavaju uslove
propisane članom 23. ovog pravilnika.
Novčana sredstva u svrhu izdavanja udela u AIF-u ne uplaćuju se distributerima,
već se uplaćuju na za to predviđeni račun AIF-a sa privatnom ponudom.
Lica zaposlena ili na drugi način angažovana kod distributera ili DZUAF-a
koja obavljaju poslove prodaje udela u AIF-ovima dužna su da svakom potencijalnom investitoru
daju na uvid:
1) pravila poslovanja AIF-a,
2) kada je to primenjivo, marketinški materijal AIF-a.
DZUAIF i distributer su dužni da vode i redovno ažuriraju evidencije o
stanju i transakcijama udelima u AIF-u obavljenim posredstvom tog distributera, u skladu
sa odredbama o čuvanju poslovne dokumentacije iz Zakona i zakona kojim se uređuje tržište
kapitala, kao i da ih na zahtev dostave Komisiji.
Distributeri su dužni da obezbede da se udeli u AIF-u sa privatnom ponudom
nude samo licima koja ispunjavaju uslove za profesionalne i poluprofesionalne investiture.
DZUAIF je dužan da obezbedi da distributer prikupljenu dokumentaciju čuva
u skladu sa odredbama Zakona i zakona kojim se uređuje tržište kapitala.
Pri ispunjavanju obaveze čuvanja prikupljene dokumentacije DZUAIF je dužan
da postupa prema Uredbi Evropske komisije broj 231/2013.
Uslovi koje moraju da ispunjavaju fizička lica koja obavljaju
poslove prodaje udela u AIF-ovima
Član 23
Fizička lica koja su zaposlena ili na drugi način angažovana od strane distributera ili društva za upravljanje za obavljanje poslova prodaje udela u AIF-ovima moraju ispunjavati sledeće uslove:
1) moraju da imaju završenu srednju školu u četvorogodišnjem trajanju;
2) stručno su osposobljena za poslove prodaje udela u AIF-ovima na osnovu obuke koju organizuje društvo za upravljanje, a koja mora obuhvatati opšta znanja o kompleksnim finansijskim instrumentima i znanja o bitnim karakteristikama udela u AIF-ovima fonda čije udele prodaju i značaju svih rizika povezanih sa konkretnim ulaganjem.
Ponuda udela u AIF-ovima malim investitorima
Član 24
DZUAIF koji namerava da nudi udele u AIF-u kojim upravlja malim investitorima
u Republici mora dobiti prethodnu dozvolu Komisije.
Uz zahtev za izdavanje dozvole u skladu sa članom 135. Zakona koji podnosi
na obrascu "
AIF - Ponuda malim investitorima
" DZUAF prilaže:
1) prospekt AIF-a,
2) pravila poslovanja AIF-a,
3) ključne informacije za investitore,
4) detaljan opis planiranih aktivnosti stavljanja na tržište udela u AIF-u,
koji obuhvata sve usluge i aktivnosti na bilo koji način povezane sa distribucijom udela
u AIF-u od DZUAIF-a do investitora, uključujući i aktivnosti povezane sa oglašavanjem, obaveštavanjem
i ponudom udela u AIF-u,
5) za AIF iz druge države članice, potvrda nadležnog organa da se udeli
u AIF-u mogu nuditi malim investitorima u toj državi članici i poslednji revidirani godišnji
izveštaji za AIF, kada je primenjivo,
6) izjavu o tome da su postojeći članovi, odnosno akcionari AIF-a upoznati
sa namerom nuđenja udela malim investitorima, kada je primenjivo,
7) dokaz o uplaćenoj naknadi Komisije,
8) drugu dokumentaciju na zahtev Komisije.
DZUAIF dokumentaciju iz stava 2. ovog člana i sve njene promene, za potrebe
nuđenja udela u Republici prevodi na srpski jezik i odgovara za verodostojnost i tačnost
prevoda.
Marketing AIF-ova
Član 25
Odredbe o marketingu propisane zakonom kojim se uređuje osnivanje i rad
otvorenih investicionih fondova sa javnom ponudom shodno se primenjuju na AIF-a sa javnom
ponudom.
Nije dozvoljeno javno oglašavanje AIF-a sa privatnom ponudom u svrhu prikupljanja
potencijalnih investitora.
Nedozvoljenim javnim oglašavanjem AIF-ova sa privatnom ponudom ne smatra
se isticanje u javnosti prezentacionih materijala u kojima se uz poslovno ime i delatnost
DZUAIF-a potencijalni investitori upućuju na DZUAIF.
Svi prezentacioni materijali o AIF-u sa privatnom ponudom i DZUAIF-u koji
njim upravlja moraju biti celoviti, jasni, istiniti, tačni i ne smeju dovoditi u zabludu,
posebno u pogledu rizika i naknada, i moraju biti odobreni od strane uprave DZUAIF-a.
Prikaz rezultata poslovanja AIF-a sa privatnom ponudom u svrhe marketinga
AIF-a mora ispunjavati sledeće uslove:
1) sadržavati ažurirane podatke dostupne u trenutku prikaza rezultata poslovanja
AIF-a;
2) odražavati rezultate poslovanja AIF-a najmanje od njegovog osnivanja
do dana davanja prikaza ili u zadnjih pet godina, u zavisnosti od toga koji je od navedenih
perioda kraći;
3) biti sastavljen dosledno u odnosu na različite periode, uz obuhvatanje
ili isključivanje određenih činilaca koji utiču na rezultate (osnovica za cenu, troškovi,
porez, isplata dividende, prihoda ili dobiti i sl.) i
4) ne sme predviđati moguće buduće rezultate poslovanja AIF-a.
V UTVRĐIVANJE VREDNOSTI IMOVINE I CENE UDELA U AIF-U
Utvrđivanje neto vrednosti imovine AIF-a
Član 26
Ukupnu imovinu AIF-a na dan vrednovanja čini zbir vrednosti svih vrsta
imovine.
Neto vrednost imovine AIF-a je vrednost ukupne imovine umanjena za obaveze.
Obaveze AIF-a mogu biti obaveze po sledećim osnovama:
1) ulaganja u imovinu AIF-a,
2) korišćenja tehnika i instrumenata za efikasno upravljanje imovinom AIF-a,
3) ostale obaveze za naknade, odnosno troškove iz čl. 97-99. Zakona,
4) izdavanje i otkup udela u AIF-u.
Neto vrednost imovine i cene udela u AIF-u otvorenog AIF-a sa javnom ponudom
obračunava se za svaki dan narednog radnog dana.
Neto vrednost imovine i cena udela u AIF-u otvorenog AIF-a sa privatnom
ponudom obračunava se za svaki dan u kom je obavljeno izdavanje ili otkup udela, odnosno
najmanje na dan sastavljanja godišnjih i polugodišnjih finansijskih izveštaja.
Izuzetno od stava 5. ovog člana neto vrednost imovine i cene udela u AIF-u
preduzetničkog kapitala i AIF-u privatnog kapitala obračunava se u skladu sa pravilima poslovanja
AIF-a, a najmanje na dan sastavljanja godišnjih i polugodišnjih finansijskih izveštaja.
Neto vrednost imovine i cena udela zatvorenog AIF-a, čije akcije nisu uključene
na regulisano tržište, obračunava se prilikom povećanja ili smanjenja kapitala AIF-a, a najmanje
na dan sastavljanja godišnjih i polugodišnjih finansijskih izveštaja.
Neto vrednost imovine i cena udela zatvorenog AIF-a, čije su akcije uključene
na regulisano tržište, obračunava se najmanje jednom mesečno za poslednji dan u mesecu kao
i prilikom povećanja ili smanjenja kapitala AIF-a.
Utvrđivanje cene udela u otvorenom AIF-u
Član 27
Prilikom obračuna neto vrednosti imovine i cene udela u otvorenom AIF-u,
DZUAIF je dužan:
1) da obračuna vrednost ukupne imovine i ukupnih obveza otvorenog AIF-a
na dan vrednovanja u skladu sa odredbama ovog pravilnika;
2) da obračuna neto vrednost imovine otvorenog AIF-a tako da se ukupna
imovina otvorenog AIF-a umanji za ukupne obaveze otvorenog AIF-a na dan vrednovanja;
3) da obračuna cenu udela otvorenog AIF-a tako da se neto vrednost imovine
iz tačke 2) ovog stava podeli sa brojem udela na dan na koji je obračunata cena udela otvorenog
AIF-a;
4) da izvrši izdavanje udela po primljenim urednim zahtevima za izdavanje
udela i uplatama iznosa iz zahteva i time umanji pripadajući deo obaveze za izdate udele,
kao i da obračuna iznos obaveza po primljenim urednim zahtevima za otkup udela, koristeći
cenu udela otvorenog AIF-a iz tačke 3) ovog stava;
5) da izračuna broj udela otvorenog AIF-a na dan vrednovanja tako da se
broj udela od zadnjeg dana za koji je izračunata cena udela otvorenog AIF-a, uveća za broj
udela koji je dobijen izvršavanjem zahteva za izdavanjem udela na dan vrednovanja, a za koje
je investitor izvršio uplatu iznosa iz zahteva kao i da umanji za broj udela koji je dobijen
izvršavanjem zahteva za otkup udela na dan vrednovanja;
6) da izračuna neto vrednost imovine otvorenog AIF-a nakon izdavanja i
otkupa udela iz tačke 4) ovog stava tako da se neto vrednost imovine otvorenog AIF-a iz tačke
2) ovog stava uveća za vrednost izdatih udela i umanji za iznos povećanja obaveze za otkupljene
udele.
Zahteve za izdavanje ili otkup udela otvorenog AIF-a primljene na neradne
dane, DZUAIF obračunava po ceni udela otvorenog AIF-a od prvog sledećeg radnog dana.
U slučaju kada je pravilima poslovanja AIF-a i prospektom, kada postoji
obaveza njegovog objavljivanja predviđena uplata cene udela otvorenog AIF-a u stranoj valuti,
utvrđena cena udela otvorenog AIF-a, izračunata u dinarima, preračunava se u stranu valutu
u koju je predviđena denominacija cene udela otvorenog AIF-a primenom srednjeg kursa Narodne
banke Srbije na dan uplate cene udela.
Dokumentovanje procesa vrednovanja imovine i obaveza AIF-a
Član 28
DZUAIF je dužan da prilikom organizovanja, odnosno osnivanja AIF-a za svaki
AIF kojim upravlja usvoji računovodstvene politike, odnosno načine vrednovanja.
Računovodstvene politike iz stava 1. moraju biti u skladu sa odredbama
ovog pravilnika i Međunarodnih standarda finansijskog izveštavanja (u daljem tekstu: MSFI).
DZUAIF je dužan da dokumentaciju iz člana 30. stav 3, člana 31. stav 1,
člana 32. st. 6, 7. i 9, člana 34. st. 4. i 5, člana 35. st. 3. i 8, člana 36. st. 3. i 5.
i člana 37. st. 3. i 6. ovog pravilnika čuva najmanje deset godina od dana prestanka svih
prava i obaveza koje proizilaze iz ulaganja u pojedinu imovinu AIF-a.
DZUAIF je dužan da usvoji, primenjuje i redovno ažurira primerene interne
akte koji sadrže najmanje zahteve iz člana 33. st. 3, 8. i 9, člana 34. st. 3. i 12, člana
35. st. 6. i 7, člana 36. st. 2. i 7. i člana 37. st. 11. i 12. ovog pravilnika.
DZUAIF je dužan da vodi evidenciju o ažuriranju internog akta iz stava
4. ovog člana u kojoj se navode izmene i dopune internog akta i razlozi za te izmene.
Utvrđivanje imovine i obaveza AIF-a
Član 29
Početno priznavanje imovine i obaveza AIF-a počinje od datuma kada počnu
da se primenjuju ugovoreni uslovi u kojim je AIF jedna od ugovornih strana.
Kupovina i prodaja finansijskih instrumenata priznaje se u imovini AIF-a
na dan trgovanja. Zaključena transakcija kupovine priznaje se u imovini AIF-a prema vrsti
i klasifikaciji finansijskog instrumenta uz istovremeno formiranje obaveze namirenja.
Na dan zaključenja prodaje finansijski instrument se prestaje priznavati
u imovini AIF-a, a počinje se priznavati potraživanje po osnovu prodaje finansijskog instrumenta.
Utvrđivanje finansijske imovine i obaveza AIF-a sprovodi se u zavisnosti
od vrste finansijskog instrumenta i sprovedenoj klasifikaciji u skladu sa računovodstvenim
politikama AIF-a i investicionom politikom DZUAIF-a koja je predviđena pravilima AIF-a i
prospektom, kada postoji obaveza njegovog objavljivanja.
Finansijska imovina i obaveze AIF-a početno se priznaju po fer vrednosti
uvećanoj ili umanjenoj, u slučaju finansijske imovine ili finansijskih obaveza koja nisu
određene po fer vrednosti kroz bilans uspeha, za transakcione troškove koji su direktno povezani
sa sticanjem ili isporukom finansijske imovine ili finansijskih obaveza. Izuzetak od navedenog
su finansijska imovina i finansijske obaveze koje se vrednuju po fer vrednosti kroz bilans
uspeha, kojim se pri početnom priznavanju ne dodaju transakcioni troškovi, jer se oni po
nastanku priznaju u bilansu uspeha.
Prilikom kupovine hartija od vrednosti u javnoj ponudi (inicijalna i sekundarna
ponuda, ponuda ograničenom broju investitora i sl.), prenosive hartije od vrednosti se inicijalno
priznaju kao potraživanje u iznosu naloga za kupovinu. Nakon što je transakcija zaključena,
ista se priznaju u imovini AIF-a u skladu sa klasifikacijama finansijske imovine iz računovodstvene
politike AIF-a.
Stav 5. ovog člana se shodno primenjuje i na instrumente tržišta novca.
Prenosive hartije od vrednosti u imovini AIF-a kod uslovnih javnih ponuda
za otkup hartija od vrednosti vrednuju se od datuma obaveštenja depozitara ili ponuđača o
prihvaćenoj ponudi od strane ponuđača po ceni otkupa iz javne ponude.
Ulaganje u robu priznaje se u skladu sa odredbama ovog člana koje se odnose
na priznavanje ulaganja u finansijsku imovinu po fer vrednosti kroz bilans uspeha.
Ulaganja u udele/akcije privrednih društava u kojima AIF ima između 20%
do 50% vlasničkog udela, odnosno značajan uticaj na poslovanje, osim ako ne dokaže suprotno,
početno se priznaju po trošku sticanja u skladu sa Međunarodnim računovodstvenim standardom
28 (u daljem tekstu: MRS 28).
Ulaganja u udele/akcije privrednih društava u kojima AIF ima preko 50%
vlasničkog udela, odnosno kontrolu u skladu sa Međunarodnim računovodstvenim standardom 27
(u daljem tekstu: MRS 27), početno se priznaju po trošku sticanja.
Izuzetno od st. 9. i 10. ovog člana ako DZUAIF odluči da vrednuje ulaganja
u povezana društva i zavisna društva AIF-a u skladu sa MRS 27, paragraf 10.b), tada se navedena
ulaganja početno priznaju u skladu sa odredbama ovog člana koje se odnose na priznavanje
ulaganja u finansijsku imovinu.
Nepokretnosti se početno vrednuju po trošku sticanja koji uključuje transakcione
troškove, odnosno po kupovnoj ceni uvećanoj za sve zakonima predviđene povezane direktne
troškove sticanja nepokretnosti.
Prilikom ulaganja u nepokretnosti DZUAIF je dužan da obezbedi da kupovna
cena nepokretnosti ne odstupa od cena koje se postižu na aktivnom tržištu ostvarenih između
strana koje nemaju poseban odnos, nisu povezana lica i ne odstupaju značajno od procene ovlašćenog
procenitelja.
Potraživanja ili obaveze po osnovi kamata i sličnih prava i obaveza AIF-a,
priznaju se u imovini ili obavezama AIF-a po utvrđivanju prava imaoca.
Potraživanja dividendi ili udela u dobiti priznaju se u imovini AIF-a na
prvi dan od kog se akcijom trguje bez prava na dividendu (
ex dividend date
).
Izuzetno od stava 15. ovog člana, DZUAIF može priznati potraživanja za
dividende ili udele u dobiti u imovini AIF-a na dan utvrđivanja prava imaoca, a po osnovu
odluke o isplati dividende ili raspodeli dobiti nadležnog organa privrednog društva (npr.
skupštine) ili primljenog obaveštenja od depozitara.
Promene u imovini i obavezama AIF-a u poslovnim knjigama AIF-a evidentiraju
se na osnovu urednih i verodostojnih računovodstvenih isprava.
Imovina i obaveze koje su stečene u stranoj valuti i naknadno vrednovanje
imovine i obaveza AIF-a denominovanih u stranoj valuti preračunava se u dinarsku protivvrednost
po zvaničnom srednjem kursu dinara prema toj valuti koji utvrđuje Narodna banka Srbije važećem
na dan vrednovanja, ili po kursu koji proizilazi iz ugovornog odnosa vezanog za tu transakciju.
Ako valuta u kojoj je imovina denominovana nije uvrštena na kursnoj listi Narodne banke Srbije,
za preračun se primenjuju srednji kursevi za evro. Vrednosti izražene u evrima preračunavaju
se u dinarsku protivvrednost po zvaničnom srednjem kursu dinara prema toj valuti koji utvrđuje
Narodna banka Srbije važećem na dan vrednovanja.
Finansijski instrumenti i robe koji se vrednuju po fer vrednosti
na likvidnom tržištu
Član 30
Fer vrednost prenosivih hartija od vrednosti i instrumenata tržišta novca
kojim se trguje na likvidnom tržištu obračunava se primenom poslednje cene trgovanja objavljene
na uređenim tržištima na dan na koji se vrednuje imovina i obaveze AIF-a.
Izuzetno od stava 1. ovog člana DZUAIF može koristiti i drugu cenu za vrednovanje
prenosivih hartija od vrednosti i instrumenata tržišta novca ako proceni da cena iz stava
1. ovog člana ne predstavlja fer vrednost tih prenosivih hartija od vrednosti i instrumenata
tržišta novca.
U slučaju iz stava 2. ovog člana DZUAIF je dužan da u pisanoj formi obrazloži
i dokumentuje razloge zbog kojih prilikom vrednovanja primenjuje cenu različitu od cene iz
stava 1. ovog člana.
Izuzetno od stava 1. ovog člana fer vrednost dužničkih hartija od vrednosti
kojima se trguje u Republici na likvidnom tržištu obračunava se primenom prosečne cene trgovanja
ponderisane količinom hartija od vrednosti istrgovanih na regulisanom tržištu (ne uključujući
blok transakcije) i prijavljenih OTC transakcija na dan na koji se vrednuju imovina i obaveze
AIF-a.
Izuzetno od stava 1. ovog člana, fer vrednost instrumenata tržišta novca
i obveznica i drugih dužničkih hartija od vrednosti sa preostalim rokom dospeća do 397 dana,
koje je izdala ili za njih garantuje Republika, jedinice lokalne ili autonomne samouprave
ili Narodna banka Srbije, država članica EU, ili centralna banka države članice Evropske
unije (u daljem tekstu: EU), Evropska centralna banka, EU ili Evropska investiciona banka,
strana država ili javno međunarodno telo kom pripada jedna ili više država članica, može
se utvrditi i metodom amortizacionog troška primenom metoda efektivne kamatne stope po prinosu
do dospeća relevantnom do trenutka nove transakcije instrumentom tržišta novca istog izdavaoca
s istim rokom dospeća u AIF-u.
Za vrednovanje imovine AIF-a kom je investicioni cilj repliciranje određenog
indeksa akcija ili indeksa dužničkih hartija od vrednosti primenjuje se metodologija vrednovanja
imovine identična metodologiji vrednovanja koja se koristi prilikom vrednovanja indeksa koji
se želi replicirati.
Udeli investicionih fondova vrednuju se po ceni udela pripadajućeg investicionog
fonda važećoj na dan vrednovanja, a objavljenoj od strane društva za upravljanje.
U slučaju da za dan vrednovanja nije bilo objave ili cena udela investicionog
fonda nije bila dostupna, fer vrednost udela investicionog fonda je cena udela tog investicionog
fonda od zadnjeg dana vrednovanja za koji je objavljena cena od strane društva za upravljanje.
Izuzetno od st. 7. i 8. ovog člana:
1) udeli investicionog fonda kojim se trguje na likvidnom regulisanom tržištu
(ETF) i akcije zatvorenog AIF-a vrednuju se u skladu sa odredbama ovog pravilnika koje se
odnose na vrednovanje ulaganja u vlasničke hartije od vrednosti;
2) udeli zatvorenog AIF-a vrednuju se u skladu sa odredbama člana 34. ovog
pravilnika.
Ulaganja u robu vrednuju se po fer vrednosti umanjenoj za troškove do trenutka
prodaje (MSFI 13, Odmeravanje fer vrednosti, tač. 24, 25. i 26). Promene fer vrednosti umanjene
za troškove do trenutka prodaje priznaju se u dobit ili gubitak perioda u kom je promena
nastala (MRS 2).
Fer vrednost je cena koja bi bila naplaćena za prodaju imovine u redovnoj
transakciji na primarnom (ili najpovoljnijem) tržištu na datum odmeravanja, po tekućim tržišnim
uslovima (tj. izlazna cena) nezavisno od toga da li je ta cena direktno uočljiva ili procenjena
upotrebom druge tehničke procene.
Cena na primarnom (ili najpovoljnijem) tržištu, primenjena za odmeravanje
fer vrednosti imovine, ne koriguje se za troškove transakcija. Troškovi transakcije se računovodstveno
obuhvataju u skladu sa drugim MSFI. Troškovi transakcije nisu karakteristika imovine, umesto
toga, oni su specifični za transakciju i razlikovaće se u zavisnosti od načina na koji entitet
učestvuje u transakcijama sa imovinom.
Troškovi transakcije ne uključuju troškove transporta. Ako je lokacija
karakteristična imovini (što može biti slučaj jer je ovde reč o robi), cena na primarnom
(ili najpovoljnijem) tržištu se koriguje za troškove, ako postoje, koji bi nastali u transportovanju
imovine sa njegove trenutne lokacije do tržišta.
Član 31
Prilikom početnog ulaganja DZUAIF je dužan da internim aktom definiše na
koji način će pojedini finansijski instrumenti i ostala ulaganja u imovini ili obavezama
AIF-a biti vrednovani.
Interni akt iz stava 1. ovog člana mora da sadrži:
1) primarni izvor cene za vrednovanje, odnosno primarno tržište na kom
se trguje finansijskim instrumentom i ostalom imovinom u koji AIF ulaže i sa kog se primenjuje
tržišna cena za potrebe vrednovanja;
2) sekundarni izvor cene, ukoliko postoji i uslove u kojima će se koristiti
cena iz sekundarnog izvora, u slučaju da ne postoji cena iz člana 30. st. 1-4. i stav 6.
i člana 32. stav 1. ovog pravilnika na primarnom tržištu iz tačke 1) ovog stava;
3) tehnike procene koje će koristiti prilikom utvrđivanja fer vrednosti
finansijskih instrumenata i ostalih ulaganja u slučaju neispunjavanja uslova likvidnog tržišta
(nelikvidno tržište).
Ako za finansijski instrument i ostala ulaganja ne postoji likvidno tržište,
u skladu sa članom 33. ovog pravilnika, primenjuju se odredbe člana 34. ovog pravilnika.
Izvedeni finansijski instrumenti
Član 32
Ulaganja u izvedene finansijske instrumente kojim se trguje na uređenom
tržištu vrednuju se po javno dostupnoj dnevnoj ceni obračuna (
settlement price
) na
uređenim tržištima.
Izuzetno od stava 1. ovog člana, izvedeni finansijski instrumenti za koje
na tržištu nije dostupna cena iz stava 1. ovog člana vrednuju se po fer vrednosti za dan
vrednovanja tako što se poslednja cena ponude za kupovinu, primenjuje za na taj način zauzete
duge pozicije, dok se službeno dostupna cena zadnje ponude za prodaju primenjuje za na taj
način zauzete kratke pozicije.
Devizne terminske transakcije vrednuju se po fer vrednosti primenom referentnih
kamatnih stopa za određenu valutu (Euribor, Libori i sl.) a kao referentni kurs se koristi
zvanični srednji kurs dinara prema toj valuti koji utvrđuje Narodna banka Srbije.
Dobijeni
forward
kurs iz stava 3. ovog člana se netira sa ugovorenim
forward
kursom
na dan vrednovanja.
DZUAIF je dužan da u internom aktu AIF-a propiše vrednovanje OTC derivata,
ako je pravilima poslovanja AIF-a i prospektom, kada postoji obaveza njegovog objavljivanja
predviđeno ulaganje u OTC derivate.
Prilikom izrade procene fer vrednosti OTC derivata DZUAIF je dužan da obezbedi
i odgovarajućom dokumentacijom potvrdi da se prilikom vrednovanja OTC derivata AIF-a koriste
fer vrednosti koje se ne zasnivaju isključivo na tržišnim cenama koje kotira druga ugovorna
strana u transakcijama na neorganizovanom tržištu i koje ispunjavaju sledeće uslove:
1) osnova za fer vrednost je relevantna tržišna vrednost preuzeta od odgovarajućeg
izvora ili ako takva vrednost nije dostupna, vrednost obračunata odgovarajućom metodom procene
fer vrednosti;
2) potvrda vrednovanja sprovedena je od strane:
(1) treće strane nezavisne od druge ugovorne strane OTC derivata,
redovno i na takav način da je AIF može proveriti, ili
(2) primerene organizacione jedinice DZUAIF-a nezavisne od delatnosti
upravljanja imovinom AIF-a.
DZUAIF je dužan da, u smislu stava 6. ovog člana i uzimajući u obzir vrstu
i složenost OTC derivata uspostavi, sprovodi, redovno ažurira i primereno dokumentuje mere
i postupke koji obezbeđuju primereno, transparentno i fer vrednovanje ulaganja AIF-a u OTC
derivate.
Izuzetno od st. 1-4. ovog člana, DZUAIF može izvedene finansijske instrumente
iz portfolija AIF-a, koje su definisani kao instrument smanjenja rizika, vrednovati primenom
odredbi Međunarodnog standarda finansijskog izveštavanja 9 - Finansijski instrumenti (dalje:
MSFI 9) u delu koji se odnosi na računovodstvo zaštite od rizika.
Ako DZUAIF primenjuje računovodstvo zaštite od rizika iz stava 8. ovog
člana dužan je da u pisanoj formi sastavi interni akt o definisanju instrumenata zaštite
i zaštićenih stavki od rizika, kao i dokaze o zadovoljavanju uslova iz MSFI 9.
Likvidno i nelikvidno tržište
Član 33
Za vlasničke hartije od vrednosti likvidnim tržištem smatra se tržište
na kom se vlasničkom hartijom od vrednosti trgovalo minimalno 20 trgovačkih dana u tromesečnom
periodu.
Za dužničke hartije od vrednosti i instrumente tržišta novca likvidnim
tržištem smatra se tržište na kom se navedenim instrumentima trgovalo minimalno 15 trgovačkih
dana u tromesečnom periodu.
DZUAIF je dužan da za ulaganja u izvedene finansijske instrumente iz člana
32. stav 1. ovog pravilnika, ako je pravilima poslovanja AIF-a i prospektom kada postoji
obaveza njegovog objavljivanja predviđeno ulaganje u njih, u internom aktu AIF-a propiše
kriterijume za razgraničavanje likvidnog i nelikvidnog tržišta.
DZUAIF je dužan da najmanje jednom u periodu od tri meseca, na kraju tromesečnog
perioda, koje je definisano računovodstvenim politikama, proceni da li finansijski instrument
zadovoljava uslove iz st. 1-3. ovog člana.
U slučaju da vlasničke hartije od vrednosti, dužničke hartije od vrednosti,
instrumenti tržišta novca i izvedeni finansijski instrumenti ne ispunjavaju uslove iz st.
1-3. ovog člana (nelikvidno tržište), cenu iz člana 34. ovog pravilnika DZUAIF počinje da
primenjuje najkasnije sedmog radnog dana od dana iz stava 4. ovog člana.
Izuzetno od stava 4. ovog člana DZUAIF je dužan da u slučaju obustave trgovanja
finansijskim instrumentom na regulisanom tržištu utvrdi, uzimajući u obzir predviđeno trajanje
i razloge obustave, da li zadnja cena vrednovanja vlasničkih hartija od vrednosti, dužničkih
hartija od vrednosti, instrumenata tržišta novca i izvedenih finansijskih instrumenata predstavlja
fer vrednost iz čl. 30. i 32. ovog pravilnika.
U slučaju da se procenom iz stava 6. ovog člana utvrdi kako zadnja cena
vrednovanja vlasničkih hartija od vrednosti, dužničkih hartija od vrednosti, instrumenata
tržišta novca i izvedenih finansijskih instrumenata ne predstavlja fer vrednost iz čl. 30.
i 32. ovog pravilnika, DZUAIF je dužan da počne da primenjuje, najkasnije trećeg radnog dana
od dana obustave trgovanja, cenu iz člana 34. ovog pravilnika.
DZUAIF je dužan da u internom aktu AIF-a propiše kriterijume za određivanje
transakcija čija cena ne predstavlja fer vrednost, odnosno transakcija koje se neće smatrati
relevantnim prilikom obračuna broja dana trgovanja iz st. 1. i 2. ovog člana, a uzimajući
u obzir npr. obim trgovanja, broj transakcija, promenu cene i sl.
DZUAIF može u internom aktu AIF-a, osim kriterijuma iz st. 1. i 2. ovog
člana, propisati i dodatne kriterijume za razgraničenje likvidnog i nelikvidnog tržišta,
uzimajući u obzir npr:
1) obim trgovanja u odnosu na prosečni obim u tromesečnom periodu;
2) razliku između poslednje cene realizovanog naloga za kupovinu i poslednje
cene realizovanog naloga za prodaju; i
3) obim trgovanja u odnosu na tržišnu kapitalizaciju u tromesečnom periodu.
DZUAIF je dužan da za finansijske instrumente, koji su u trenutku procene
iz stava 4. ovog člana uključeni na regulisano tržište u periodu kraćem od tri meseca, na
odgovarajući način primeni odredbe iz ovog člana proporcionalno periodu uključenja finansijskog
instrumenta.
U slučaju ukidanja privremene obustave trgovanja finansijskim instrumentom
na regulisanom tržištu iz stava 6. ovog člana i postupanja DZUAIF-a u skladu sa stavom 7.
ovog člana, DZUAIF je dužan da primeni stav 4. ovog člana tako da se u obračun likvidnog/nelikvidnog
tržišta ne uzima u obzir period privremene obustave trgovanja finansijskim instrumentom.
Ako je pravilima poslovanja AIF-a i prospektom, kada postoji obaveza njegovog
objavljivanja predviđeno ulaganje AIF-a u robu, DZUAIF je dužan da u internom aktu AIF-a
propiše kriterijume za razgraničavanje likvidnog i nelikvidnog tržišta shodno odredbama ovog
člana.
Metode procene vrednosti finansijskih instrumenata i ostalih
ulaganja koji se vrednuju po fer vrednosti
Član 34
Fer vrednost finansijskih instrumenata i ostalih ulaganja kojim se trguje
na nelikvidnom tržištu utvrđuje se metodama procene, kojima je cilj da se proceni cena po
kojoj bi imovina bila prodata, odnosno obaveza preneta u urednoj transakciji među tržišnim
učesnicima na datum vrednovanja.
Izuzetno od stava 1. ovog člana prenosive hartije od vrednosti kojim se
trguje na nelikvidnom tržištu, koje je izdala ili za njih garantuje Republika, jedinice lokalne
ili autonomne samouprave ili Narodna banka Srbije, država članica EU, ili centralna banka
države članice EU, Evropska centralna banka, EU ili Evropska investiciona banka, strana država
ili javno međunarodno telo kom pripada jedna ili više država članica, vrednuju se primenom
cene objavljene na službenom finansijsko-informacionom servisu, na dan na koji se vrednuje
imovina i obaveze, dobijene algoritmima koji obračunavaju (generišu) cenu dosledno koristeći
tržišne podatke o samom instrumentu, varijablama koje utiču na cenu instrumenta (npr. kamata)
i ostalim sličnim podacima.
DZUAIF je dužan da u internom aktu AIF-a definiše tehnike procene iz stava
1. ovog člana, a koji najmanje sadrži:
1) kriterijume za izbor određene metode procene fer vrednosti;
2) pretpostavke koje će se uzeti u obzir prilikom primene određene metode
procene fer vrednosti i obrazloženje za njihovo korišćenje kao što su:
(1) kod metoda uporedivih društava (
peer group
): kriterijumi
za odabir uporedivih preduzeća, referentan broj uporedivih preduzeća potrebnih za korišćenje
metoda,
(2) kod metoda diskontovanih novčanih tokova (
DCF
): način
obračuna diskontne stope, izvore inputa koji se koriste prilikom obračuna diskontne stope,
način projektovanja budućih novčanih tokova izdavaoca i sl.;
3) opis ulaznih podataka i njihove izvore koji će se uzeti u obzir prilikom
primene određenog metoda procene fer vrednosti.
Prestankom ispunjavanja uslova za likvidno tržište iz člana 32. ovog pravilnika
DZUAIF je dužan da u pisanoj formi sastavi procenu fer vrednosti finansijskih instrumenata
i ostalih ulaganja, koja sadrži ulazne podatke korišćene u obračunu kao i njihove izvore.
DZUAIF je dužan da procenu fer vrednosti iz stava 4. ovog člana obrazloži
i dokumentuje razloge i način odabira pojedinog metoda procene fer vrednosti, a ako koristi
više metoda, način dodeljivanja pondera za određeni metod procene fer vrednosti, kao i razloge
neuključivanja pojedinog metoda u obračun fer vrednosti.
DZUAIF je dužan da prilikom izrade procene fer vrednosti, u najvećoj mogućoj
meri, koristi ulazne podatke sa tržišta koji su javno dostupni i što manje se oslanja na
podatke koji nisu javno dostupni, a specifični su za pojedinog izdavaoca, odnosno mora uključiti
sve činjenice koje bi tržišni učesnici razmatrali u utvrđivanju fer vrednosti.
DZUAIF je dužan da procenu fer vrednosti finansijskih instrumenata i ostalih
ulaganja iz stava 4. ovog člana revidira najmanje na datum sastavljanja godišnjih i polugodišnjih
izveštaja AIF-a i odmah po saznanju bitnih informacija vezanih za vrednovanje.
DZUAIF, koji upravlja otvorenim AIF-om s javnom ponudom, po saznanju bitnih
informacija (udeo prenosive hartije od vrednosti, instrumenta tržišta novca ili izvedenog
finansijskog instrumenta u neto imovini otvorenog AIF-a s javnom ponudom ili mogući uticaj
na fer vrednost prenosive hartije od vrednosti, instrumenta tržišta novca ili izvedenog finansijskog
instrumenta) na osnovu okolnosti procenjuje, postupajući s pažnjom dobrog stručnjaka, uticaj
informacija na promenu cene udela otvorenog AIF-a s javnom ponudom i o tome bez odlaganja
obaveštava depozitara u pisanoj formi.
U slučaju procenjene promene cene udela otvorenog AIF-a s javnom ponudom
za više od 1%, DZUAIF je dužan da bez odlaganja sačini u pisanoj formi procenu fer vrednosti
prenosive hartije od vrednosti, instrumenta tržišta novca ili izvedenog finansijskog instrumenta
iz stava 4. ovog člana.
U slučaju nemogućnosti sačinjavanja procene u roku iz stava 9. ovog člana
DZUAIF je dužan da obustavi izdavanje i otkup udela otvorenog AIF-a s javnom ponudom dok
se navedena procena fer vrednosti ne sačini.
Kada je procenjena promena cene udela otvorenog AIF-a s javnom ponudom
manja od navedene u stavu 9. ovog člana DZUAIF je dužan da sačini u pisanoj formi procenu
fer vrednosti iz stava 4. ovog člana najkasnije u roku od 7 radnih dana od dana saznanja
bitne informacije.
DZUAIF je dužan da u internom aktu AIF-a opiše postupak revidiranja procene
iz stava 7. ovog člana, uključujući npr:
1) poređenje realizovanih cena, u slučaju da je bilo trgovanja, s poslednjom
procenjenom fer vrednosti;
2) razmatranje ugleda, doslednosti i kvaliteta izvora podataka koji se
koriste za vrednovanje;
3) ispitivanje i dokumentovanje izuzetaka;
4) izdvajanje i istraživanje svih razlika koje izgledaju neobično ili odstupaju
od referentne vrednosti utvrđene procenom fer vrednosti;
5) testiranje sa zastarelim cenama i implicitnim parametrima;
6) upoređivanje sa cenama bilo koje povezane imovine ili njihovim zaštitama
od rizika; i
7) pregled ulaznih podataka korišćenih kod određivanja cena na osnovu modela,
a posebno onih prema kojima cena modela iskazuje znatnu osetljivost.
Osim odredbi navedenih u ovom članu, prilikom utvrđivanja fer vrednosti
ulaganja u nepokretnosti DZUAIF mora uzeti u obzir procenu ovlašćenog procenitelja iz člana
38. stav 4. ovog pravilnika.
Depozitar AIF-a dužan je da proveri da li je DZUAIF prilikom utvrđivanja
fer vrednosti metodama procene za finansijske instrumente i ostala ulaganja postupao u skladu
sa st. 3. i 12. ovog člana, članom 31. stav 2. tačka 3) i članom 32. st. 5. i 6. ovog pravilnika
i o tome je dužan da vodi evidenciju.
DZUAIF je dužan da dostavi depozitaru na njegov upit svu dokumentaciju
koja sadrži ulazne podatke na kojima se zasniva njegova procena fer vrednosti finansijskih
instrumenata i ostalih ulaganja iz st. 4. i 5. ovog člana, a koja uključuje javno dostupne
podatke i pretpostavke korišćene u modelima procene fer vrednosti.
Ponovnim aktiviranjem trgovanja i ispunjavanjem uslova likvidnog tržišta
iz člana 33. ovog pravilnika, finansijski instrumenti i ostala ulaganja se vrednuju po načelima
važećim u uslovima njihovog kotiranja na likvidnom tržištu.
Finansijski instrumenti koji se vrednuju po amortizovanom
trošku
Član 35
Finansijske obaveze vrednuju se po amortizovanom trošku primenom metode
efektivne kamatne stope (tačka 5.4. MSFI 9), osim finansijskih obaveza navedenih u tački
4.2.1. MSFI.
Finansijska imovina koja ispunjava uslove navedene u tački 4.1.2 MSFI 9
vrednuje se po amortizovanom trošku primenom metode efektivne kamatne stope (tačka 5.4. MSFI
9).
DZUAIF je dužan da propiše, primenjuje i kvartalno ažurira interni akt
u kom se određuje svrha, način i opseg formiranja poslovnog modela iz stava 2. ovog člana.
Interni akt iz stava 3. ovog člana mora biti usklađen sa strategijom ulaganja
i profilom rizičnosti AIF-a.
DZUAIF može prodavati imovinu iz stava 2. ovog člana u slučaju:
1) pogoršanja kreditnog rizika imovine;
2) prekoračenja ograničenja ulaganja;
3) povećanja rizika koncentracije;
4) namirenja obaveza po osnovu osiguranja likvidnosti u cilju otkupa udela;
i
5) izvršenja prodaje pre dospeća i ako su sredstva od prodaje približno
jednaka iznosu koji se prikuplja u okviru preostalih ugovorenih novčanih tokova.
AIF je dužan da u internim aktima propiše kriterijume za donošenje odluke
o prodaji imovine u budućim periodima u slučajevima iz stava 5. tač. 1) i 3) ovog člana (tačke
B4.1.3.A i B4.1.3.BMSFI 9).
AIF je dužan da u internim aktima propiše obeležja prodaje imovine u budućim
periodima u slučajevima navedenim u stavu 5. tač. 2), 3) i 4) ovog člana (tačka B4.1.3.B
MSFI 9) koja najmanje sadrže:
1) učestalost prodaje imovine uzimajući u obzir npr. broj transakcija u
poslovnoj godini, procenat od ukupnog broja transakcija u zadnjih godinu dana i sl.; i
2) vrednosti prodaje u odnosu na ukupnu vrednost ulaganja u finansijski
instrument koji je predmet same prodaje navedenog poslovnog modela i sl.
Odluka o prodaji imovine iz stava 5. ovog člana sastavlja se u pisanoj
ili elektronskoj formi i minimalno sadrži opis okolnosti zbog kojih DZUAIF donosi odluku
o prodaji imovine i ulazne podatke koji su korišćeni za njeno donošenje.
DZUAIF je dužan da vodi evidenciju o učestalosti, vrednosti i vremenu prodaje
i razlozima prodaje imovine pre roka dospeća klasifikovanu u poslovnom modelu iz stava 2.
ovog člana.
Umanjenje vrednosti za očekivane kreditne gubitke
Član 36
Za finansijsku imovinu AIF-a, koja se meri u skladu sa tačkama 4.1.2 i
4-1-2 A MSFI 9, DZUAIF je dužan da prizna rezervacije za umanjenje vrednosti za očekivane
kreditne gubitke saglasno odredbama tačke 5.5. MSFI 9.
DZUAIF je dužan da internim aktima propiše:
1) način obračuna očekivanih kreditnih gubitaka za finansijsku imovinu
iz stava 1. ovog člana;
2) kvalitativne i kvantitativne kriterijume za određivanje značajnog povećanja
(smanjenja) kreditnog rizika, uzimajući u obzir činioce navedene u tački B.5.5.17. MSFI 9;
3) način i učestalost ažuriranja metoda i pretpostavki koje se koriste
za procenu očekivanih kreditnih gubitaka.
DZUAIF je dužan da kontinuirano prati raspoložive i dostupne informacije
važne za procenu kreditnog rizika izdavaoca i da svaki put u slučaju okolnosti koje upućuju
na značajnu promenu kreditnog rizika, a minimalno tromesečno, proceni iznose rezervacija
za umanjenje vrednosti za očekivane kreditne gubitke.
Procenu iz stava 3. ovog člana DZUAIF sastavlja u pisanoj formi, nezavisno
od rezultata procene potrebe promene iznosa rezervacija za umanjenje vrednosti i uz nju prilaže
svu potrebnu dokumentaciju i dostupne podatke na osnovu kojih je donesena.
Ako se prilikom praćenja kreditnog rizika izdavaoca iz stava 3. ovog člana
utvrdi postojanje dokaza ili okolnosti koje upućuju na umanjenje vrednosti za očekivane kreditne
gubitke (ili poništenja), DZUAIF je dužan da u pisanoj formi sačini procenu umanjenja vrednosti
za očekivane kreditne gubitke (ili poništenja) iz koje su vidljivi svi ulazni podaci koji
su korišćeni u obračunu kao i njihovi izvori.
DZUAIF je dužan da iznos rezervacije za umanjenje vrednosti za očekivane
kreditne gubitke iz stava 5. ovog člana, uključi u obračun neto vrednosti imovine AIF-a najkasnije
sedmog radnog dana od zadnjeg dana izveštajnog perioda.
DZUAIF može u internim aktima, osim informacije o okolnostima koji dokazuju
na umanjenje vrednosti za očekivane kreditne gubitke (ili poništenja) iz Dodatka A MSFI 9,
propisati i dodatne informacije koje će uzimati u obzir kao objektivni dokaz promena rezervisanja
za umanjenja vrednosti za očekivane kreditne gubitke AIF-a.
Depozitar AIF-a dužan je da proveri da li DZUAIF prilikom izrade procena
iz st. 3. i 5. ovog člana postupa u skladu sa st. 2. i 7. ovog člana i o tome vodi evidenciju.
DZUAIF je dužan da dostavi depozitaru na njegov zahtev svu dokumentaciju
koja sadrži dokaze ili okolnosti vezane za procenu iznosa rezervacija za umanjenje vrednosti
za očekivane kreditne gubitke finansijske imovine iz stava 1. ovog člana i ulazne podatke
i njihove izvore na kojima se zasniva procena umanjenja vrednosti za očekivane kreditne gubitke
(ili poništenja) iz stava 7. ovog člana.
Umanjenje vrednosti imovine AIF-a koji nema svojstvo pravnog
lica
Član 37
Izuzetno od člana 36. ovog pravilnika, DZUAIF može da odluči da ne primenjuje
tačku 5.5. MSFI 9 prilikom vrednovanja imovine i obaveza AIF-a koji nema svojstvo pravnog
lica, odnosno DZUAIF može da odluči da ne prizna rezervisanje za umanjenje vrednosti finansijske
imovine AIF-a koji nema svojstvo pravnog lica, koja se meri u skladu sa tačkama 4.1.2 i 4.1.2.
A MSFI 9, za očekivane kreditne gubitke.
Ukoliko DZUAIF odluči da primenjuje izuzetak iz stava 1. ovog člana prilikom
vrednovanja imovine i obaveza AIF-a koji nema svojstvo pravnog lica, dužan je da primenjuje
odredbe st. 3-14. ovog člana, odnosno da prizna umanjenje imovine po osnovu objektivnih dokaza.
Sva imovina AIF-a koji nema svojstvo pravnog lica, osim imovine koja se
vrednuje po fer vrednosti (tačka 4.1.2 A i tačka 4.1.4 MSFI 9), predmet je procene o postojanju
dokaza ili okolnosti vezanih za umanjenje vrednosti.
Procena iz stava 3. ovog člana vrši se bez odlaganja svaki put kad postoji
objektivni dokaz ili okolnosti koje upućuju na potrebu procene vrednosti imovine radi umanjenja,
a najmanje na datum sastavljanja godišnjih i polugodišnjih izveštaja AIF-a koji nema svojstvo
pravnog lica.
Procenu iz stava 3. ovog člana DZUAIF sastavlja u pisanoj formi, nezavisno
od rezultata procene za potrebom umanjenja imovine, i uz istu prilaže svu potrebnu dokumentaciju
i dostupne podatke na osnovu kojih je donesena.
Ako je procenom iz stava 3. ovog člana utvrđeno da postoje dokazi ili okolnosti
koji upućuju na umanjenje vrednosti imovine, DZUAIF je dužan da sačini pisanu procenu umanjenja
vrednosti imovine iz koje su vidljivi svi ulazni podaci koji su korišćeni u obračunu kao
i njihovi izvori.
Procenu da li postoje dokazi ili okolnosti u vezi sa umanjenjem vrednosti
iz stava 3. ovog člana i procenu umanjenja vrednosti imovine iz stava 6. ovog člana, DZUAIF
je dužan da vrši u skladu sa odredbama ovog pravilnika.
DZUAIF koji upravlja otvorenim AIF-om sa javnom ponudom, procenu umanjenja
vrednosti imovine iz stava 6. ovog člana vrši bez odlaganja u slučaju kad bi umanjenje vrednosti
moglo da dovede do promene cene udela otvorenog AIF-a s javnom ponudom za više od 1%.
Kada umanjenje vrednosti rezultira manjom promenom cene udela otvorenog
AIF-a sa javnom ponudom od one navedene u stavu 8. ovog člana DZUAIF je dužan da izvrši procenu
umanjenja vrednosti imovine u roku od 7 radnih dana.
Iznos gubitka od umanjenja imovine obračunava se kao razlika između knjigovodstvene
vrednosti imovine i trenutne vrednosti procenjenih budućih novčanih tokova diskontovanih
po početnoj efektivnoj kamatnoj stopi finansijskog instrumenta (tj. efektivnoj kamatnoj stopi
obračunatoj kod početnog priznavanja) i priznaje se u bilansu uspeha.
Objektivni dokazi umanjenja vrednosti uključuju sledeće vidljive informacije:
1) značajne finansijske teškoće izdavaoca ili dužnika, uključujući blokadu
računa;
2) značajno pogoršanje finansijskih pokazatelja iz pojedinačnih i/ili konsolidovanih
finansijskih izveštaja;
3) nepoštovanje ugovora, poput neizvršavanja obaveza ili kašnjenja sa plaćanjem
kamate ili glavnice po zajmovima i/ili izdanim hartijama od vrednosti, zbog čega dolazi do
prolongiranja plaćanja ili ponovnog izdavanja hartija od vrednosti u svrhu namirenja dospelih
obaveza po neuplaćenim izdanjima;
4) pokretanje prethodnog stečajnog postupka, otvaranje postupka stečaja
ili likvidacije, reorganizacije ili drugog finansijskog restrukturiranja;
5) značajne promene sa negativnim efektom koje su nastale u tehnološkom,
ekonomskom ili pravnom okruženju u kom posluje izdavalac;
6) nestanak likvidnog tržišta za hartije od vrednosti zbog finansijskih
teškoća izdavaoca;
7) produžen i kontinuiran pad tržišne cene hartije od vrednosti ili pad
tržišne cene više od 20% u odnosu na cenu vrednovanja; ili
8) pad kreditnog rejtinga izdavaoca objavljenog od strane rejting agencija.
DZUAIF je dužan da u internim aktima AIF-a koji nema svojstvo pravnog lica
definiše situacije koje predstavljaju značajne finansijske teškoće izdavaoca ili dužnika
iz stava 11. tačka 1) ovog člana i kriterijume za finansijske pokazatelje koji upućuju na
značajno finansijsko pogoršanje iz stava 11. tačka 2) ovog člana, a koje će uzimati u obzir
kod provere umanjenja vrednosti imovine AIF-a koji nema svojstvo pravnog lica iz stava 3.
ovog člana.
DZUAIF može da internim aktima AIF-a koji nema svojstvo pravnog lica, osim
informacija iz stava 11. ovog člana, propiše i dodatne informacije koje će uzimati u obzir
kao objektivni dokaz umanjenja vrednosti imovine AIF-a koji nema svojstvo pravnog lica.
Ukoliko se iznos gubitka od umanjenja vrednosti smanji i to smanjenje se
može objektivno povezati sa događajem koji je nastao nakon priznavanja umanjenja vrednosti
(npr. značajno poboljšanje poslovanja i kreditnog rejtinga izdavaoca), prethodno priznat
gubitak od umanjenja vrednosti se ispravlja i priznaje se u bilansu uspeha.
Ispravkom iz stava 14. ovog člana knjigovodstvena vrednost finansijskog
instrumenta ne može biti veća od iznosa amortizovanog troška koji bi nastao u slučaju da
nije došlo do priznavanja umanjenja vrednosti.
Depozitar AIF-a koji nema svojstvo pravnog lica proverava da li je DZUAIF
prilikom izrade procena iz st. 5. i 6. ovog člana postupao u skladu sa stavom 7. ovog člana
i o tome vodi evidenciju.
DZUAIF je dužan da depozitaru na njegov upit dostavi svu dokumentaciju
koja sadrži dokaze ili okolnosti vezane za umanjenje vrednosti finansijskih instrumenata
i ostalih ulaganja iz stava 3. ovog člana i ulazne podatke i njihove izvore na kojima se
zasniva njegova procena umanjenja vrednosti imovine iz stava 6. ovog člana.
Naknadno obračunavanje ulaganja u nepokretnosti
Član 38
Ulaganja u nepokretnosti se, nakon početnog priznavanja u poslovnim knjigama
AIF-a, izračunavaju metodom fer vrednosti ili metodom troška (Međunarodni računovodstveni
standardom 40 Ulaganja u nepokretnosti, u daljem tekstu: MRS 40).
DZUAIF je dužan da u računovodstvenim politikama AIF-a izabere koji će
metod iz stava 1. ovog člana primenjivati prilikom naknadnog obračunavanja ulaganja u nepokretnosti
i dosledno ga primenjuje za sva ulaganja u nepokretnosti.
DZUAIF koji je izabrao metodu fer vrednosti obračunava sva ulaganja u nepokretnosti
AIF-a po fer vrednosti osim u slučajevima opisanim u MRS 40, tačka 53. Prihodi ili rashodi
koji nastaju zbog promene fer vrednosti ulaganja u nepokretnosti priznaju se za period u
kom su nastali.
DZUAIF najmanje jednom godišnje angažuje ovlašćenog eksternog procenitelja
u svrhu procene fer vrednosti nepokretnosti koji ne sme biti blisko povezano lice sa DZUAIF-om.
DZUAIF je dužan da bez odlaganja obavesti Komisiju o imenovanju eksternog
procenitelja iz stava 4. ovog člana.
Ovlašćeni eksterni procenitelj iz stava 4. ovog člana je pravno ili fizičko
lice, nezavisno od AIF-a, DZUAIF-a i bilo kojih drugih lica blisko povezanih sa AIF-om ili
DZUAIF-om. Reč je o licu koje nema nikakav naročit ili specifičan odnos sa AIF-om ili DZUAIF-om
usled kojeg bi procenjena vrednosti/cena mogla biti neuobičajena za tržište. Nezavisni eksterni
procenitelj poseduje priznate i relevantne stručne kvalifikacije i skorije iskustvo procenjivanja
na lokaciji i kategoriji nepokretnosti čija se vrednost procenjuje. Dodatno, imenovani eksterni
procenitelj ne sme da delegira posao vrednovanja na treća lica.
Ako fer vrednost ulaganja u nepokretnosti (osim ulaganja u nepokretnosti
u izgradnji) nije moguće odrediti kontinuirano i pouzdano, ulaganje se obračunava po modelu
nabavne vrednosti iz Međunarodnog računovodstvenog standarda 16 Nepokretnosti (u daljem tekstu:
MRS 16), postrojenja i oprema (u daljem tekstu: MRS 16).
U slučaju iz stava 6. ovog člana, nakon početnog priznavanja, subjekt koji
odabere model troška obračunava sva svoja ulaganja u nepokretnosti u skladu sa zahtevima
MRS 16 koji se odnose na taj model.
Naknadno obračunavanje ulaganja u zavisna društva i povezana
društva
Član 39
Ulaganja u udele/akcije privrednih društava u kojima AIF poseduje između
20% i 50% vlasničkog udela, odnosno ima značajan uticaj na poslovanje u skladu s MRS 28 vrednuju
se metodom udela u skladu sa MRS 28 ili u skladu sa MRS 27, paragraf 10.a).
Ulaganja u udele/akcije privrednih društava u kojima AIF ima preko 50%
vlasničkog udela, odnosno kontrolu u skladu sa MRS 27, vrednuju se metodom nabavne vrednosti
u skladu sa MRS 27.
Izuzetno od st. 1. i 2. ovog člana DZUAIF može da vrednuje ulaganja u povezana
i zavisna društva AIF-a u skladu sa MRS 27, paragraf 10.b)
Ostala imovina i obaveze
Član 40
Fer vrednost valutne spot transakcije na dan vrednovanja, utvrđuje se obračunom
razlike između ugovorenog kursa i zvaničnog srednjeg kursa dinara prema stranoj valuti koji
utvrđuje Narodna banka Srbije ili kursa iz člana 29. stav 18. ovog pravilnika na dan vrednovanja
imovine AIF-a.
Ostala imovina i obaveze AIF-a vrednuju se po amortizovanom trošku primenom
metoda efektivne kamatne stope.
Priznavanje, obračun i prestanak priznavanja imovine i obaveza
AIF-a sa internim upravljanjem
Član 41
AIF sa internim upravljanjem je dužan da u svojim računovodstvenim politikama
propiše priznavanje, obračun i prestanak priznavanja imovine i obaveza koji se odnose na
obavljanje delatnosti internog DZUAIF-a, a u skladu s MSFI.
Obračun naknada otvorenog AIF-a sa javnom ponudom
Član 42
Naknade DZUAIF-a i depozitara obračunavaju se u skladu sa učestalošću vrednovanja
imovine otvorenog AIF-a s javnom ponudom iz člana 26. stav 4. ovog pravilnika, na osnovicu
koju čini ukupna imovina otvorenog AIF-a sa javnom ponudom umanjena za iznos obaveza fonda
po osnovu ulaganja u finansijske instrumente i ostalih ulaganja.
Naknade iz stava 1. ovog člana obračunavaju se primenom propisanih naknada
iz prospekta otvorenog AIF-a sa javnom ponudom na utvrđenu osnovicu.
Naknada za upravljanje ne obračunava se na imovinu otvorenog AIF-a sa javnom
ponudom koja je uložena u udele u AIF-ovima i investicione jedinice UCITS fondova, ako otvorenim
AIF-om sa javnom ponudom za koji se obračunava naknada i udelima u AIF i UCITS fondove u
koje se ulaže upravlja isti DZUAIF.
Način i rokovi izveštavanja
Član 43
DZUAIF je dužan da za svaki dan vrednovanja iz člana 26. ovog pravilnika
obračunava neto vrednost imovine i cenu udela u AIF-u.
Depozitar je dužan da:
1) za svaki radni dan i poslednji dan u mesecu obračuna neto vrednosti
imovine otvorenog AIF-a sa javnom ponudom i cenu udela otvorenog AIF-a sa javnom ponudom;
i
2) za svaki dan vrednovanja iz člana 26. ovog pravilnika, odnosno obračuna
neto vrednosti imovine AIF-a sa privatnom ponudom i cene udela AIF-a sa privatnom ponudom
izvesti DZUAIF za čiji AIF obavlja poslove depozitara o sprovedenom postupku kontrole obračuna
neto vrednosti imovine AIF-a.
Depozitar svakog dana vrednovanja iz člana 26. ovog pravilnika najkasnije
do kraja narednog radnog dana, za otvoreni AIF sa javnom ponudom, dostavlja Komisiji izveštaj
o obračunu neto vrednosti imovine i ceni udela na dan vrednovanja.
Depozitar je dužan da kod izdavanja ili otkupa udela u otvorenom AIF-u
sa privatnom ponudom (osim AIF-a privatnog kapitala i AIF-a preduzetničkog kapitala) i kod
povećanja ili smanjenja kapitala zatvorenog AIF-a, dostavi Komisiji izveštaj o obračunu neto
vrednosti imovine i ceni udela najkasnije u roku od 30 dana od dana vrednovanja.
Depozitar je dužan da za zatvoreni AIF čije su akcije uključene na regulisano
tržište dostavi Komisiji izveštaj o obračunu neto vrednosti imovine i ceni udela najkasnije
u roku od 30 dana od dana vrednovanja iz člana 26. stav 8. ovog pravilnika, dok se izveštaj
o obračunu neto vrednosti imovine i ceni udela koji se sastavlja za poslednji dan godišnjeg
i polugodišnjeg izveštajnog perioda dostavlja u rokovima za dostavljanje godišnjeg i polugodišnjeg
izveštaja.
Depozitar je dužan da izveštaj o obračunu neto vrednosti imovine i ceni
udela u otvorenom AIF-u sa privatnom ponudom (uključujući AIF-a privatnog kapitala i AIF-a
preduzetničkog kapitala) i zatvorenog AIF-a čije akcije nisu uključene na regulisano tržište,
a koji se sastavlja za poslednji dan godišnjeg i polugodišnjeg izveštajnog perioda, dostavi
u rokovima za dostavljanje godišnjeg i polugodišnjeg izveštaja.
Prilikom dostavljanja izveštaja iz st. 4-6. ovog člana, depozitar je dužan
da dostavi podatke o transakcijama AIF-a izvršene u periodu od prethodnog (poslednjeg) dana
vrednovanja do dana vrednovanja.
DZUAIF može ugovoriti sa depozitarom da DZUAIF dostavlja Komisiji "Izveštaj
o obračunu neto vrednosti imovine AIF-a i ceni udela u AIF-u za dan vrednovanja", koji
je kontrolisan od strane depozitara u skladu sa stavom 2. ovog člana.
U svim slučajevima utvrđivanja neusklađenosti i nedoslednosti u primeni
čl. 26-43. ovog pravilnika, DZUAIF odnosno depozitar na zahtev Komisije, ispravljaju vrednovanje
imovine AIF-a i dostavljaju izveštaj o razlozima i posledicama odstupanja od načela vrednovanja
imovine i obaveza AIF-a, kao i izveštaj o novom obračunu neto vrednosti imovine AIF-a i ceni
udela u AIF-u.
VI GLAVNI I PRATEĆI AIF
Osnivanje, odnosno organizovanje pratećeg AIF-a
Član 44
DZUAIF podnosi Komisiji zahtev za izdavanje dozvole za osnivanje, odnosno
organizovanje pratećeg AIF-a na obrascu "
Prateći AIF - Osnivanje
", odnosno "
Prateći
AIF - Organizovanje
".
Pored dokumentacije propisane članom 204. Zakona, uz zahtev za izdavanje
dozvole za osnivanje, odnosno organizovanje pratećeg AIF-a podnosi se, kada glavni AIF ima
sedište ili je osnovan u stranoj državi, potvrda nadležnog organa glavnog AIF-a da on nije
prateći AIF i da ne ulaže imovinu u udele pratećeg AIF-a.
Komisija izdaje dozvolu za osnivanje, odnosno organizovanje pratećeg AIF-a
ako utvrdi da DZUAIF koji je podneo zahtev, prateći AIF, njegov depozitar i revizor kao i
glavni AIF ispunjavaju sve uslove utvrđene Zakonom i ovim pravilnikom.
Na postupak i uslove za izdavanje dozvole za osnivanje, odnosno organizovanje
pratećeg AIF-a shodno se primenjuju član 103, odnosno član 111. Zakona, u zavisnosti od toga
da li se prateći AIF osniva kao AIF koji ima svojstvo pravnog lica ili organizuje kao AIF
koji nema svojstvo pravnog lica.
Ukoliko je prateći AIF osnovan, odnosno organizovan kao AIF sa javnom ponudom,
glavni AIF može biti samo AIF sa javnom ponudom.
Promena forme postojećeg AIF-a u prateći AIF i promena glavnog
AIF-a
Član 45
Pre nameravane promene forme postojećeg AIF-a u prateći AIF, DZUAIF je
dužan da u skladu sa članom 96. Zakona, obavesti Komisiju o svim značajnim promenama podataka
i dokumenata pod kojima mu je izdata dozvola za osnivanje, odnosno organizovanje i upravljanje
AIF-om koji menja formu, a naročito o značajnim promenama dokumenata i podataka koji su dostavljeni
uz zahtev za izdavanje dozvole za osnivanje odnosno organizovanje i upravljanje AIF-om.
Uz obaveštenje iz stava 1. ovog člana DZUAIF je dužan da dostavi i dokumentaciju
koja je propisana članom 44. ovog pravilnika.
Komisija procenjuje predložene promene u skladu sa članom 96. st. 2. i
3. Zakona.
Izuzetno od st. 1-3. ovog člana, za promenu pravne forme otvorenog AIF-a
sa javnom ponudom i zatvorenog AIF-a koji nema svojstvo pravnog lica sa javnom ponudom u
prateći AIF, DZUAIF je dužan da podnese zahtev za odobrenje bitnih promena prospekta i pravila
poslovanja AIF-a, u skladu sa članom 139. stav 6. Zakona.
Odredbe ovog člana se shodno primenjuju i na promenu glavnog AIF-a.
Početak ulaganja sredstava pratećeg AIF-a u glavni AIF
Član 46
Ulaganje pratećeg AIF-a u glavni AIF ne može početi dok:
1) sporazum o razmeni informacija, sklopljen između DZUAIF-ova pratećeg
i glavnog AIF-a u skladu sa članom 48. ovog pravilnika ne stupi na snagu, odnosno ne stupe
na snagu interna pravila poslovanja iz člana 49. ovog pravilnika,
2) sporazum o razmeni informacija, sklopljen između depozitara pratećeg
i glavnog AIF-a u skladu sa članom 50. ovog pravilnika, ne stupi na snagu,
3) sporazum o razmeni informacija, sklopljen između revizorskog društva
pratećeg i glavnog AIF-a u skladu sa članom 52. ovog pravilnika, ne stupi na snagu,
4) ne protekne rok od 30 dana od dana kada su imaoci udela u AIF-u pratećeg
AIF-a, u skladu sa članom 47. stav 3. ovog pravilnika, obavešteni o pravu na otkup ili isplatu
svojih udela.
Obaveštavanje i prava investitora pratećeg AIF-a
Član 47
DZUAIF je dužan da članovima, odnosno akcionarima pratećeg AIF-a, na njihov
zahtev besplatno dostavi:
1) pravila poslovanja glavnog AIF-a i prospekt glavnog AIF-a, kada postoji
obaveza njegovog objavljivanja;
2) revidirane godišnje izveštaje glavnog AIF-a;
3) polugodišnje izveštaje glavnog AIF-a; i
4) sporazum između DZUAIF-ova glavnog i pratećeg AIF-a iz člana 48. ovog
pravilnika, odnosno interna pravila poslovanja iz člana 49. ovog pravilnika.
DZUAIF je dužan da u svim marketinškim materijalima povezanim sa pratećim
AIF-om kojim upravlja navede da se radi o pratećem AIF-u kao i da navede naziv jednog ili
više glavnih AIF-ova.
Nakon promene forme postojećeg AIF-a ili promene glavnog AIF-a u skladu
sa članom 45. ovog pravilnika DZUAIF je dužan da članovima, odnosno akcionarima pratećeg
AIF-a dostavi obaveštenje koje sadrži:
1) informaciju o dozvoli Komisije i promeni pravila poslovanja AIF-a i
prospekta, kada postoji obaveza njegovog objavljivanja;
2) informaciju o planiranom datumu početka ulaganja sredstava pratećeg
AIF-a u glavni AIF, ili ako je prateći već ulagao u glavni AIF o datumu kada će ulaganje
pratećeg AIF-a u glavni AIF prekoračiti ograničenje ulaganja u investicione jedinice jednog
investicionog fonda, kako je određeno Zakonom, pravilima poslovanja i prospektom pratećeg
AIF-a, kada postoji obaveza njegovog objavljivanja;
3) izjavu da članovi, odnosno akcionari pratećeg AIF-a u roku od 30 dana
od dana prijema tog obaveštenja, mogu tražiti otkup ili isplatu svojih udela u AIF-u bez
plaćanja izlazne naknade.
DZUAIF je dužan da obaveštenje iz stava 3. ovog člana dostavi članovima,
odnosno akcionarima pratećeg AIF najmanje 30 dana pre početka ulaganja sredstava pratećeg
AIF-a u glavni AIF, odnosno od dana od kog će ulaganje pratećeg AIF-a u glavni AIF prekoračiti
ograničenje ulaganja u jedan investicioni fond, na način na koji je to propisano pravilnikom
kojim se propisuju vrste alternativnih investicionih fondova, pravilima poslovanja i prospektom
pratećeg AIF-a, kada postoji obaveza njegovog objavljivanja.
Obaveštenje iz stava 3. ovog člana dostavlja se članovima, odnosno akcionarima
pratećeg AIF-a u pisanom obliku ili na drugom odgovarajućem trajnom nosaču podataka.
Sporazum o razmeni informacija između DZUAIF-a glavnog i
pratećeg AIF-a
Član 48
DZUAIF-ovi glavnog i pratećeg AIF-a dužni su da sklope sporazum o razmeni
svih informacija i dokumentacije koja je potrebna da bi prateći AIF i DZUAIF koji njim upravlja
ispunjavali zahteve i obaveze određene Zakonom i ovim pravilnikom.
Sporazum iz stava 1. ovog člana obavezno sadrži:
1) informacije o načinu i rokovima u kojima DZUAIF koji upravlja glavnim
AIF-om dostavlja DZUAIF-u koji upravlja pratećim AIF-om pravila poslovanja AIF-a kojim upravlja,
kao i prospekt i ključne informacije za investitora, kada postoji obaveza njihovog objavljivanja,
kao i sve njihove izmene i dopune;
2) informacije o načinu i rokovima u kojima DZUAIF koji upravlja glavnim
AIF-om obaveštava DZUAIF koji upravlja pratećim AIF-om o delegiranju poslova upravljanja
imovinom ili upravljanja rizicima;
3) kada je to primenjivo, informacije o načinu i rokovima u kojima DZUAIF
koji upravlja glavnim AIF-om dostavlja DZUAIF-u koji upravlja pratećim AIF-om internu dokumentaciju
kojom su opisani poslovni procesi kao što su sistem upravljanja rizicima i izveštaji o praćenju
usklađenosti sa relevantnom propisima;
4) informacije o načinu i rokovima u kojima DZUAIF koji upravlja glavnim
AIF-om obaveštava DZUAIF koji upravlja pratećim AIF-om o kršenju zakona i/ili pravila poslovanja
AIF-a i sporazuma iz stava 1. ovog člana od strane DZUAIF-a koji upravlja glavnim AIF-om;
5) u slučaju da prateći AIF koristi izvedene finansijske instrumente, informacije
o načinu i rokovima u kojima DZUAIF koji upravlja glavnim AIF-om obaveštava DZUAIF koji upravlja
pratećim AIF-om o svojoj stvarnoj izloženosti prema izvedenim finansijskim instrumentima,
kako bi omogućio pratećem AIF-u da obračunava svoju ukupnu izloženost;
6) obavezu DZUAIF-a koji upravlja glavnim AIF-om da obaveštava DZUAIF koji
upravlja pratećim AIF-om o svim sporazumima o razmeni informacija koje je zaključio sa trećim
licima i, kada je to primenjivo, način i rokove u kojima navedene sporazume dostavlja DZUAIF-u
koji upravlja pratećim AIF-om;
7) izjavu o klasama udela glavnog AIF-a u koje prateći AIF može uložiti
imovinu, ukoliko su pravilima poslovanja glavnog AIF-a predviđene različite klase udela u
glavnom AIF-u;
8) naknade i troškove koje će snositi prateći AIF kao i podatke o mogućem
snižavanju ili povraćaju naknada ili troškova od strane glavnog AIF-a;
9) kada je to primenjivo, uslove u skladu sa kojim se može sprovesti početni
ili naknadni prenos imovine pratećeg AIF-a na glavni AIF;
10) mere koje su DZUAIF-ovi koji upravljaju glavnim i pratećim AIF-om dužni
da preduzimaju radi usklađivanja vremena za obračun i objavljivanje neto vrednosti imovine
i cene udela u glavnom i pratećem AIF-u, u cilju sprečavanja mogućih zloupotreba koje bi
mogle nastati zbog vremenske neusklađenosti tog dana i vremena;
11) informacije o izvršenju zahteva za izdavanje i otkup udela u AIF-u,
uključujući, kada je to primenjivo, i uloge trećih lica;
12) kada je to primenjivo, mere koje je potrebno preduzeti ako su jedan
ili oba AIF-a uključena u trgovanje na regulisano tržište ili se njihovim udelima trguje
na sekundarnom tržištu;
13) kada je to primenjivo, ostale mere koje je potrebno preduzeti za usklađivanje
vremena za obračun i objavljivanje neto vrednosti imovine, kako bi se sprečile moguće zloupotrebe
razlika u njihovim cenama udela;
14) kad su udeli glavnog i pratećeg AIF-a denominovani u različitim valutama,
kurs po kom će se računati zahtevi DZUAIF-a koji upravlja pratećim AIF-om za izdavanje i
otkup udela;
15) specifičnosti i rokove plaćanja pri izdavanju i otkupu udela u glavnom
AIF-u, uključujući, kada je to dogovoreno između ugovornih strana, uslove po kojima glavni
AIF može izvršiti zahteve za isplatu prenosom imovine na prateći AIF;
16) postupke koji obezbeđuju da se sa upitima i pritužbama investitora
primereno postupa;
17) kada pravila poslovanja i/ili prospekt glavnog AIF-a kada postoji obaveza
njegovog objavljivanja daju određena prava ili ovlašćenja članovima, odnosno akcionarima,
a DZUAIF koji upravlja glavnim AIF-om odluči da ograniči ili uskrati sva ili neka takva prava
i ovlašćenja pratećem AIF-u, izjavu o uslovima pod kojim se takva odluka donosi;
18) informacije o načinu i rokovima obaveštavanja o privremenoj obustavi
i nastavku otkupa, ili izdavanja udela glavnog odnosno pratećeg AIF-a;
19) mere koje će se preduzimati sa ciljem obaveštavanja i otklanjanja uočenih
nepravilnosti prilikom vrednovanja imovine u glavnom AIF-u;
20) kada prateći i glavni AIF imaju iste poslovne godine, informacije o
usklađenosti izrade njihovih periodičnih izveštaja;
21) kada prateći i glavni AIF imaju različite poslovne godine, uslove koji
omogućuju DZUAIF-u koji upravlja pratećim AIF-om da dobije sve potrebne informacije od DZUAIF-a
koji upravlja glavnim AIF-om kako bi mogao pravovremeno da izradi svoje periodične izveštaje
i koji obezbeđuju da je revizor glavnog AIF-a u mogućnosti da izradi dodatni izveštaj sa
istim datumom za koji se sastavlja revizorski izveštaj pratećeg AIF-a;
22) informacije o načinu i rokovima u kojima DZUAIF koji upravlja glavnim
AIF-om obaveštava DZUAIF koji upravlja pratećim AIF-om o predloženim i sprovedenim izmenama
i/ili dopunama pravila poslovanja i/ili prospekta AIF-a kojim upravlja kada postoji obaveza
njegovog objavljivanja, ako se te informacije razlikuju od dogovorenih uslova za obaveštavanje
investitora koji su propisani pravilima poslovanja i/ili prospektom glavnog AIF-a kada postoji
obaveza njegovog objavljivanja;
23) informacije o načinu i rokovima u kojima DZUAIF koji upravlja glavnim
AIF-om obaveštava DZUAIF koji upravlja pratećim AIF-om o planiranom ili predloženom prestanku,
statusnoj promeni ili podeli glavnog AIF-a;
24) informacije o načinu i rokovima u kojima DZUAIF koji upravlja pratećim
AIF-om, odnosno DZUAIF koji upravlja glavnim AIF-om obaveštava drugi DZUAIF da su prateći
ili glavni AIF prestali ili da će prestati da ispunjavaju uslove po kojima se smatraju pratećim
odnosno glavnim AIF-om;
25) informacije o načinu i rokovima u kojima DZUAIF koji upravlja pratećim,
odnosno DZUAIF koji upravlja glavnim AIF-om obaveštava drugi DZUAIF da AIF kojim upravlja
namerava da promeni DZUAIF, depozitara, revizora, glavnog brokera ili bilo koje treće lice
na koje su delegirani poslovi upravljanja imovinom i upravljanja rizicima;
26) informacije o načinu i rokovima obaveštavanja o drugim promenama utvrđenih
uslova poslovanja za koje se DZUAIF koji upravlja glavnim AIF-om obavezao da će ih dostaviti;
27) izričitu odredbu, ukoliko su glavni i prateći AIF osnovani, odnosno
organizovani u istoj državi članici, da je merodavno pravo za tumačenje i primenu sporazuma
iz stava 1. ovog člana pravo te države članice, kao i izričitu odredbu da su obe ugovorne
strane saglasne sa isključivom nadležnošću sudova te države članice;
28) izričitu odredbu, ukoliko su glavni i prateći AIF osnovani, odnosno
organizovani u različitim državama članicama, da je merodavno pravo za tumačenje i primenu
ovog sporazuma pravo države članice u kojoj je osnovan, odnosno organizovan glavni AIF ili
pravo države članice u kojoj je osnovan, odnosno organizovan prateći AIF kao i izričitu odredbu
da su obe ugovorne strane saglasne sa isključivom nadležnošću sudova države članice čiju
su materijalno pravnu nadležnost sporazuma utvrdile.
Interna pravila poslovanja DZUAIF-a koji upravlja glavnim
i pratećim AIF-om
Član 49
Ukoliko isti DZUAIF upravlja glavnim i pratećim AIF-om, sporazum iz člana
48. ovog pravilnika zamenjuju interna pravila poslovanja koja moraju obezbediti usklađenost
pratećeg i glavnog AIF-a sa zahtevima i obavezama određenim ovim pravilnikom.
Sadržaj internih pravila poslovanja iz stava 1. ovog člana obavezno sadrži:
1) mere za sprečavanje potencijalnog sukoba interesa između pratećeg i
glavnog AIF-a, kao i između pratećeg AIF-a i članova, odnosno akcionara glavnog AIF-a;
2) izjavu o klasama udela glavnog AIF-a koje su na raspolaganju za ulaganje
pratećem AIF-u, ukoliko su pravilima poslovanja glavnog AIF-a predviđene različite klase
udela u glavnom AIF-u;
3) naknade i troškove koje će snositi prateći AIF kao i informacije o mogućim
snižavanjima ili povraćajima naknada ili troškova od glavnog AIF-a;
4) kada je to primenjivo, uslove u skladu s kojim se može sprovesti početni
ili naknadni prenos imovine pratećeg AIF-a na glavni AIF;
5) mere koje je potrebno preduzeti za usklađivanje vremena za obračun i
objavljivanje neto vrednosti imovine i cene udela u AIF-u glavnog i pratećeg AIF-a, kako
bi se sprečile moguće zloupotrebe koje bi mogle nastati zbog vremenske neusklađenosti;
6) informacije o izvršenju zahteva za izdavanje i otkup udela u AIF-u,
uključujući, kada je to primenjivo, i uloge trećih lica;
7) mere koje je potrebno preduzeti ako su jedan ili oba AIF-a uključena
na trgovanje na regulisanom tržištu ili se njihovim udelima trguje na sekundarnom tržištu;
8) kada su udeli pratećeg i glavnog AIF-a denominovani u različitim valutama,
kurs po kom će se izvršavati zahtevi DZUAIF-a pratećeg AIF-a za izdavanje i otkup udela;
9) informacije i rokove pri izdavanju i otkupu udela glavnog AIF-a, uključujući,
kad je to dogovoreno između ugovornih strana, uslove po kojim glavni AIF može izvršiti zahteve
za isplatu prenosom imovine na prateći AIF;
10) kada pravila poslovanja i/ili prospekt glavnog AIF-a, kada postoji
obaveza njegovog objavljivanja daju određena prava ili ovlašćenja investitorima, a glavni
AIF odluči da ograniči ili se odrekne svih ili nekih takvih prava i ovlašćenja u odnosu na
investitore pratećeg AIF-a, izjavu o uslovima pod kojim se takva odluka donosi;
11) informacije o načinu i rokovima obaveštavanja o privremenoj obustavi
i nastavku otkupa ili izdavanja udela glavnog odnosno pratećeg AIF-a;
12) mere koje će se preduzimati s ciljem obaveštavanja i otklanjanja uočenih
nepravilnosti prilikom vrednovanja imovine u glavnom AIF-u;
13) kada prateći i glavni AIF imaju iste poslovne godine, informacije o
usklađenosti sastavljanja njihovih periodičnih izveštaja;
14) kada prateći i glavni AIF imaju različite poslovne godine, uslove koji
omogućuju DZUAIF-u koji upravlja pratećim AIF-om da dobije sve potrebne informacije od DZUAIF-a
koji upravlja glavnim AIF-om kako bi mogao blagovremeno da sastavi svoje periodične izveštaje
i koji obezbeđuju da je revizor glavnog AIF-a u mogućnosti da izradi dodatni izveštaj sa
istim datumom za koji se sastavlja revizorski izveštaj pratećeg AIF-a.
Sporazum o razmeni informacija između depozitara glavnog
i pratećeg AIF-a
Član 50
Ako glavni i prateći AIF imaju različite depozitare, oni su dužni da sklope
sporazum o razmeni svih informacija potrebnih da oba depozitara ispunjavaju zahteve i obaveze
određene Zakonom i ovim pravilnikom.
Sadržaj sporazuma iz stava 1. ovog člana obavezno sadrži:
1) definisanje dokumentacije i informacija koje depozitari redovno međusobno
razmenjuju i informacije o tome da li takve dokumente dostavlja jedan depozitar drugom ili
su dostupni na zahtev;
2) informacije o načinu i rokovima u kojima se takve informacije i dokumentacija
razmenjuju između depozitara glavnog i pratećeg AIF-a;
3) informacije vezane za usklađivanje poslovanja oba depozitara u operativnim
pitanjima, sa posebnim osvrtom na:
(1) postupak za obračun neto vrednosti imovine svakog AIF-a, uključujući
sve primerene mere za sprečavanje zloupotrebe razlika u ceni udela,
(2) obrađivanje naloga pratećeg AIF-a za izdavanje ili otkup udela
u glavnom AIF-u kao i izvršavanje takvih transakcija, uključujući sve dogovorene uslove za
prenos imovine;
4) usklađivanje postupaka pri zaključenju poslovne godine;
5) informacije o kršenju Zakona, pravila poslovanja i prospekta AIF-a,
kada postoji obaveza njegovog objavljivanja od strane glavnog AIF-a koje mora dostaviti depozitar
glavnog AIF-a depozitaru pratećeg AIF-a kao i način i rokove njihove dostave;
6) procedure postupanja sa
ad hoc
zahtevima za pomoć koje jedan
depozitar zatraži od drugog;
7) definisanje o kojim posebnim nepredvidivim događajima se depozitari
moraju međusobno obaveštavati na
ad hoc
osnovi kao i način i rokove obaveštavanja
(npr.: u slučajevima više sile);
8) definisanje merodavnog prava.
Dužnost dostavljanja informacija depozitaru i izveštavanje
o nepravilnostima od strane depozitara glavnog AIF-a
Član 51
DZUAIF koji upravlja pratećim AIF-om, dužan je da depozitaru pratećeg AIF-a
dostavi sve informacije u vezi sa glavnim AIF-om, koje su potrebne za ispunjavanje zahteva
i obaveza depozitara određene Zakonom.
Ako depozitar glavnog AIF-a pri obavljanju poslova depozitara za glavni
AIF utvrdi kršenje Zakona, pravila poslovanja i prospekta glavnog AIF-a kada postoji obaveza
njegovog objavljivanja, koje bi moglo da utiče negativno na položaj pratećeg AIF-a, o tome
je dužan da bez odlaganja obavesti Komisiju, DZUAIF i depozitara pratećeg AIF-a.
Nepravilnosti i nezakonitosti iz stava 2. ovog člana koje mogu imati negativan
uticaj na prateći AIF, između ostalog uključuju:
1) greške u obračunu neto vrednosti imovine glavnog AIF-a;
2) greške u transakcijama ili izvršenju pri izdavanju ili otkupu udela
u glavnom AIF-u od strane pratećeg AIF-a;
3) greške u plaćanju ili kapitalizaciji dobiti iz glavnog AIF-a ili u obračunu
mogućeg povezanog poreza po odbitku;
4) povrede ciljeva, politika ili strategija ulaganja glavnog AIF-a navedenih
u njegovim pravilima i/ili prospektu kada postoji obaveza njegovog objavljivanja;
5) povrede ograničenja ulaganja i zaduživanja navedenih u podzakonskom
aktu Komisije kojim se uređuju vrste AIF-ova i pravilima poslovanja i/ili prospektu glavnog
AIF-a, kada postoji obaveza njegovog objavljivanja.
Sporazum o razmeni informacija između revizora glavnog i
pratećeg AIF-a
Član 52
Ako glavni i prateći AIF imaju različite revizore, oni su dužni da sklope
sporazum o razmeni svih informacija potrebnih da oba revizora ispunjavaju zahteve i obaveze
određene Zakonom i ovim pravilnikom.
Revizori pratećeg AIF-a u svom revizorskom izveštaju:
1) uzimaju u obzir izveštaj o reviziji glavnog AIF-a;
2) izveštavaju o mogućim nepravilnostima otkrivenim u izveštaju o reviziji
glavnog AIF-a i njihovom uticaju na prateći AIF.
Ako glavni i prateći AIF imaju različite poslovne godine, glavni AIF je
dužan da sastavi godišnje finansijske izveštaje na isti datum na koji iste izveštaje sastavlja
i prateći AIF i primeni iste računovodstvene politike koje je pri sastavljanju izveštaja
primenio prateći AIF, a revizori glavnog AIF-a moraju izraditi dodatni izveštaj za glavni
AIF sa istim datumom za koji se sastavlja revizorski izveštaj pratećeg AIF-a.
Sadržaj sporazuma iz stava 1. ovog člana obavezno sadrži:
1) definisanje dokumentacije i informacija koje revizori redovno razmenjuju;
2) odredbu da li te informacije i dokumentaciju jedan revizor redovno dostavlja
drugom ili su dostupni na zahtev;
3) informacije o načinu i rokovima u kojima informacije i dokumentaciju
revizor glavnog AIF-a dostavlja revizoru pratećeg AIF-a;
4) način usklađivanja delovanja revizora u postupcima pri zaključenju poslovne
godine za svaki pojedinačni AIF;
5) definisanje činjenica koje se smatraju nezakonitostima i nepravilnostima
objavljenim u revizorskom izveštaju revizora glavnog AIF-a, u smislu stava 2. tačke 2) ovog
člana;
6) način i rok za postupanje sa
ad hoc
zahtevima za pomoć koje jedan
revizor zatraži od drugog, uključujući zahteve za dodatnim informacijama o nepravilnostima
objavljenim u revizorskom izveštaju revizora glavnog AIF-a;
7) odredbe o sastavljanju revizorskih izveštaja na osnovu Zakona, podzakonskih
i drugih relevantnih propisa, kao i o načinu i vremenu dostavljanja revizorskog izveštaja
glavnog AIF-a i njegovog nacrta revizoru pratećeg AIF-a;
8) kada prateći i glavni AIF imaju različite datume zaključenja poslovne
godine, sporazum mora uključivati način i rokove do kojih revizor glavnog AIF-a treba da
izradi dodatni izveštaj u skladu sa stavom 4. ovog člana i dostavi navedeni izveštaj i njegove
nacrte revizoru pratećeg AIF-a;
9) definisanje merodavnog prava.
Pravila poslovanja pratećeg AIF-a
Član 53
Pravila poslovanja pratećeg AIF-a, pored obavezne sadržine propisane čl.
139. i 207. Zakona, sadrže i:
1) izjavu da je reč o pratećem AIF-u koji ulaže najmanje 85% sopstvene
imovine u udele jednog ili više glavnih AIF-ova (ukoliko takvi glavni AIF-ovi imaju iste
strategije ulaganja) ili da je na drugi način izložen sa najmanje 85% sopstvene imovine prema
glavnom AIF-u, kao i poslovno ime glavnog AIF-a;
2) ciljeve ulaganja i strategiju ulaganja pratećeg AIF-a, sa opisom rizika
povezanih sa ulaganjem u udele glavnog AIF-a kao i profil rizičnosti i sklonost riziku pratećeg
AIF-a;
3) izjavu da su prihodi pratećeg i glavnog AIF-a jednaki, ili u kojoj se
meri i iz kog razloga razlikuju;
4) opis ulaganja preostalih sredstava pratećeg AIF-a iz člana 55. ovog
pravilnika;
5) kratak i jasan opis svojstava glavnog AIF-a, njegovog investicionog
cilja i strategije ulaganja, profil rizičnosti i sklonost riziku;
6) identifikaciju mesta na kojem je i načina na koji je moguće dobiti pravila
poslovanja i prospekt glavnog AIF-a, kada postoji obaveza njegovog objavljivanja;
7) sažetak sporazuma između DZUAIF-a koji upravlja glavnim AIF-om i DZUAIF-a
koji upravlja pratećim AIF-om, odnosno internih pravila poslovanja, kao i mesto na kom je
moguće dobiti dodatne informacije o tom sporazumu;
8) opis svih naknada ili troškova koji prateći AIF plaća glavnom AIF-u
na osnovu njegovog ulaganja u udele glavnog AIF-a, kao i ukupnih troškova pratećeg i glavnog
AIF-a;
9) opis poreskih efekata na prateći AIF vezanih za ulaganje u udele u AIF
glavnog AIF-a.
Kod pratećeg AIF-a s javnom ponudom, podaci iz stava 1. ovog člana moraju
biti sadržani u prospektu AIF-a.
Polugodišnji i revidirani godišnji izveštaji pratećeg AIF-a
Član 54
Pored podataka koje polugodišnji i revidirani godišnji izveštaji AIF-a
moraju sadržati u skladu sa podzakonskim aktom Komisije koji propisuje strukturu i sadržaj
godišnjih i polugodišnjih izveštaja i drugih izveštaja AIF-a, revidirani godišnji izveštaji
pratećeg AIF-a sadrže i prikaz ukupnih troškova pratećeg i glavnog AIF-a.
U godišnjim revidiranim i polugodišnjim izveštajima pratećeg AIF-a navodi
se i mesto na kom je i način na koji je moguće dobiti polugodišnje i revidirane godišnje
izveštaje glavnog AIF-a.
Ulaganja pratećeg AIF-a
Član 55
Prateći AIF sa javnom ponudom može do 15% neto vrednosti imovine da uloži
u:
1) izvedene finansijske instrumente koji se mogu koristiti samo u svrhu
zaštite od rizika, a u skladu sa ograničenjima ulaganja propisanim podzakonskim aktom Komisije
kojim se uređuju vrste AIF-ova i pravilima poslovanja i/ili prospektom pratećeg AIF-a; i
2) udele u drugim investicionim fondovima, depozite, novac na računu i
likvidne instrumente tržišta novca.
Imovina iz stava 1. ovog člana može biti uložena u udele AIF-ova kojima
je strategija ulaganje pretežno u instrumente tržišta novca.
Način ulaganja do 15% neto vrednosti imovine pratećeg AIF-a s privatnom
ponudom utvrđuje se njegovim pravilima poslovanja.
Obaveštenje o prvoj uplati pratećeg AIF-a
Član 56
DZUAIF koji upravlja glavnim AIF-om dužan je da obavesti Komisiju o svakom
pratećem AIF-u tog glavnog AIF-a.
DZUAIF koji upravlja glavnim AIF-om dužan je da obavesti Komisiju o prijemu
prve uplate od svakog pratećeg AIF-a u glavni AIF.
Ako je prateći AIF osnovan, odnosno organizovan u stranoj državi, Komisija
obaveštenja iz st. 1. i 2. ovog člana dostavlja nadležnom organu matične države tog pratećeg
AIF-a.
Dostupnost informacija
Član 57
DZUAIF koji upravlja glavnim AIF-om je dužan da obezbedi da su DZUAIF-u
pratećeg AIF-a, Komisiji, depozitaru i revizoru pratećeg AIF-a u najkraćem mogućem roku dostupne
informacije i podaci koje ta lica imaju pravo da zahtevaju u skladu sa ovim pravilnikom,
pravilima poslovanja i/ili prospektom glavnog i pratećeg AIF-a, kada postoji obaveza njegovog
objavljivanja.
Prestanak postojanja glavnog AIF-a
Član 58
Po prijemu obaveštenja od DZUAIF-a koji upravlja glavnim AIF-om o donošenju
odluke o likvidaciji, odnosno raspuštanju glavnog AIF-a, DZUAIF koji upravlja pratećim AIF-om
bez odlaganja započinje likvidaciju, odnosno raspuštanje pratećeg AIF-a.
Stav 1. ovog člana se ne primenjuje ako Komisija u skladu sa članom 96.
Zakona, prihvati, odnosno ne odbije zahtev DZUAIF-a koji upravlja pratećim AIF-om:
1) za promenu glavnog AIF-a, kao i pravila poslovanja i prospekta pratećeg
AIF-a, kada postoji obaveza njegovog objavljivanja, na osnovu koje će prateći AIF postati
prateći AIF drugog glavnog AIF-a;
2) za promenu pravila poslovanja i prospekta pratećeg AIF-a kada postoji
obaveza njegovog objavljivanja, na osnovu koje će prateći AIF postati AIF koji nije prateći
AIF.
Uz zahtev za promenu iz stava 2. tačke 1) ovog člana, odnosno uz obaveštenje
iz člana 96. Zakona, DZUAIF je dužan da Komisiji dostavi i dokumentaciju iz člana 44. stav
2. ovog pravilnika.
Statusne promene i promene forme organizovanja glavnog AIF-a
Član 59
Prilikom sprovođenja statusne promene ili promene forme organizovanja glavnog
AIF-a sa drugim AIF-om, DZUAIF pratećeg AIF-a je dužan da bez odlaganja započne postupak
likvidacije, odnosno raspuštanja pratećeg AIF-a.
Stav 1. ovog člana ne primenjuje se ako Komisija DZUAIF-u koji upravlja
pratećim AIF-om u skladu sa članom 96. Zakona, prihvati, odnosno ne odbije predložene promene:
1) za promenu pravila poslovanja i prospekta pratećeg AIF-a kada postoji
obaveza njegovog objavljivanja, na osnovu koje će prateći AIF ostati prateći AIF tog glavnog
AIF-a;
2) za promenu glavnog AIF-a i pravila poslovanja i prospekta pratećeg AIF-a
kada postoji obaveza njegovog objavljivanja, na osnovu koje će prateći AIF postati prateći
AIF novog glavnog AIF-a, a koji nastaje statusnom promenom, odnosno promenom forme organizovanja
glavnog AIF-a sa drugim fondom;
3) za promenu glavnog AIF-a, kao i pravila poslovanja i prospekta pratećeg
AIF-a, kada postoji obaveza njegovog objavljivanja, na osnovu koje će prateći AIF postati
prateći AIF drugog glavnog AIF-a;
4) za promenu pravila poslovanja i prospekta pratećeg AIF-a kada postoji
obaveza njegovog objavljivanja, na osnovu koje će prateći AIF postati AIF koji nije prateći
AIF.
Glavni AIF sprovedi statusnu promenu, odnosno promenu forme organizovanja
nakon isteka roka od 60 dana od dana kada je glavni AIF obavestio članove, odnosno akcionare
glavnog AIF-a i Komisiju o nameri sprovođenja statusne promene.
Glavni AIF otkupljuje u roku iz stava 3. ovog člana, na zahtev pratećeg
AIF-a, sopstvene udele u AIF-u bez naplaćivanja izlazne naknade pratećem AIF-u.
Stav 4. ovog člana ne primenjuje se u slučajevima iz stava 2. tač. 1) i
2) ovog člana.
Podela glavnog AIF-a strane države
Član 60
Pri podeli glavnog AIF-a iz strane države na dva ili više AIF-ova, na prateći
AIF iz Republike primenjuju se odredbe člana 59. ovog pravilnika.
Obustava izdavanja ili otkupa udela u AIF-u
Član 61
Ako glavni AIF privremeno obustavi izdavanje i/ili otkup svojih udela,
bilo na sopstvenu inicijativu ili na zahtev nadležnih organa, svaki od njegovih pratećih
AIF-ova ima pravo da privremeno obustavi izdavanje i/ili otkup svojih udela na onaj vremenski
period na koji je to učinio i glavni AIF.
Na obustavu izdavanja i/ili otkupa udela u pratećem AIF-u shodno se primenjuju
odredbe glave IX. Zakona - Utvrđivanje vrednosti imovine i cene udela AIF-a.
VII STATUSNE PROMENE AIF-a KOJI NEMA SVOJSTVO PRAVNOG LICA
Pravne posledice statusnih promena
Član 62
Statusne promene sprovode se samo ako je investicione jedinice AIF-a prenosioca
dozvoljeno nuditi i investitorima u AIF-u preuzimaocu, u skladu sa članom 4. Zakona.
Sprovođenjem statusnih promena, AIF prenosilac prestaje da postoji bez
sprovođenja likvidacije odnosno raspuštanja, a sva imovina, prava i obaveze AIF-a prenosioca
prelaze na AIF-a preuzimaoca.
DZUAIF koji upravlja AIF-om preuzimaocem stupa, u svoje ime a za račun
AIF-a preuzimaoca, u sve pravne odnose u kojima je bio DZUAIF AIF-a prenosioca u svoje ime,
a za račun AIF-a prenosioca.
Nakon sprovedene statusne promene, imalac investicione jedinice u AIF-u
prenosiocu stiče investicione jedinice u AIF-u preuzimaocu, u skladu sa utvrđenom proporcijom
zamene.
Novčane isplate AIF-a preuzimaoca prilikom zamene investicionih
jedinica
Član 63
Ako prilikom zamene investicionih jedinica u AIF-u prenosiocu za investicione
jedinice u AIF-u preuzimaocu imaoci investicionih jedinica u AIF-u prenosiocu imaju pravo
na novčane isplate, one ne smeju prelaziti 10% vrednosti njihovih investicionih jedinica
u AIF-u prenosiocu.
Dan obračuna proporcije zamene i dan sprovođenja statusne
promene
Član 64
Proporcija zamene investicionih jedinica u AIF-u prenosiocu za investicione
jedinice u AIF-u preuzimaocu obračunava se na dan sprovođenja statusne promene na osnovu
neto vrednosti imovine AIF-ova koji učestvuju u statusnoj promeni, obračunate na način predviđen
odredbom člana 122. Zakona.
Dan sprovođenja statusne promene je dan određen u nacrtu ugovora o statusnoj
promeni kao predviđeni datum sprovođenja statusne promene, na koji se sprovodi prenos imovine
i obaveza AIF-a prenosioca na AIF-a preuzimaoca, kao i zamena investicionih jedinica u AIF-u
prenosiocu za investicione jedinice u AIF-u preuzimaocu.
Rok za izdavanje investicionih jedinica AIF-a preuzimaoca je naredni radni
dan od dana sprovođenja statusne promene.
Pravila i uslovi sprovođenja statusnih promena
Član 65
Nakon sprovedene statusne promene, neto vrednost imovine AIF-a preuzimaoca
mora biti najmanje jednaka iznosu neto vrednosti imovine AIF-a prenosioca pre sprovođenja
statusne promene, uzimajući u obzir isplate u skladu sa članom 63. ovog pravilnika.
Ukupna vrednost svih investicionih jedinica AIF-a preuzimaoca jednog lica
nakon sprovedene statusne promene, mora biti najmanje jednaka ukupnoj vrednosti investicionih
jedinica AIF-a prenosioca tog lica pre sprovođenja statusne promene.
Statusna promena AIF-a dozvoljena je ako se nakon njenog sprovođenja ne
oslabljuje ekonomski položaj imalaca investicionih jedinica u AIF-ovima koji učestvuju u
statusnoj promeni.
Statusna promena AIF-a koji nema svojstvo pravnog lica
Član 66
Dva ili više AIF-ova koji nemaju svojstvo pravnog lica mogu se pripojiti
ili spojiti, uz prethodnu dozvolu Komisije.
DZUAIF-ovi koji nameravaju da izvrši pripajanje ili spajanje AIF-ova dužni
su da Komisiji dostave zahtev za davanje dozvole na spajanje, odnosno pripajanje.
Uz zahtev, koji se podnosi na obrascu "
AIF bez svojstva pravnog
lica - Spajanje/Pripajanje
", DZUAIF dostavlja:
1) odluku o spajanju/pripajanju AIF-ova;
2) nacrt ugovora o spajanju/pripajanju AIF-ova;
3) pravila poslovanja odnosno prospekt AIF-a preuzimaoca, kada postoji
obaveza njegovog objavljivanja;
4) mišljenje depozitara o spajanju/pripajanju;
5) tekst obaveštenja imaocima investicionih jedinica o spajanju/pripajanju;
6) dokumentaciju iz člana 4. ovog pravilnika za AIF koji se organizuje,
ukoliko se radi o spajanju;
7) dokaz o uplati naknade Komisiji; i
8) drugu dokumentaciju po zahtevu Komisije.
Komisija u roku od 30 dana od dana prijema urednog zahteva, donosi rešenje
o davanju dozvole na spajanje/pripajanje AIF-ova, ukoliko je sprovođenje spajanja/pripajanja
u interesu članova AIF-ova.
Komisija donosi rešenje kojim odbija zahtev za davanje dozvole na spajanje/pripajanje
AIF-ova ukoliko oceni da spajanje, odnosno pripajanje nije u najboljem interesu članova AIF-ova
koji se spajaju, odnosno pripajaju.
Nacrt ugovora o pripajanju
Član 67
DZUAIF-ovi koji upravljaju AIF-om prenosiocem i AIF-om preuzimaocem dužni
su da izrade zajednički nacrt ugovora o pripajanju.
Nacrt ugovora o pripajanju mora da sadrži:
1) ime AIF-ova koji učestvuju u postupku pripajanja, poslovno ime i sedišta
DZUAIF-ova koji upravljaju AIF-om prenosiocem i AIF-om preuzimaocem;
2) kratak opis razloga za sprovođenje pripajanja i osnove pripajanja;
3) opis predviđenih posledica pripajanja na članove AIF-a prenosioca i
AIF-a preuzimaoca;
4) opis načina vrednovanja imovine i obaveza AIF-a prenosioca i AIF-a preuzimaoca
na datum obračuna proporcije zamene;
5) opis metodologije koja će se primeniti za obračun proporcije zamene;
6) utvrđivanje predviđenog datuma sprovođenja pripajanja;
7) detaljan opis postupaka u vezi sa prenosom imovine AIF-a prenosioca
na AIF-a preuzimaoca i u vezi sa zamenom investicionih jedinica u AIF-u prenosiocu za investicione
jedinice u AIF-u preuzimaocu.
Osim informacija i dokumentacije iz stava 2. ovog člana u nacrt ugovora
o pripajanju mogu se uneti i dodatne informacije u vezi sa postupkom pripajanja.
Nacrt ugovora o pripajanju potpisuju svi članovi uprave DZUAIF-ova koji
upravljaju AIF-om prenosiocem i AIF-om preuzimaocem.
Ako u postupku pripajanja učestvuje više AIF-ova prenosilaca, izrađuje
se jedan nacrt ugovora o pripajanju.
Ako isti DZUAIF upravlja i AIF-om prenosiocem i AIF-om preuzimaocem, sam
izrađuje nacrt dokumenta o pripajanju.
Mišljenje depozitara o pripajanju
Član 68
Depozitari AIF-ova koji učestvuju u postupku pripajanja dužni su da, samostalno
i nezavisno jedan od drugog, izrade mišljenje o pripajanju za svaki AIF za koji obavljaju
poslove depozitara, na osnovu nacrta ugovora o pripajanja iz člana 67. ovog pravilnika.
U svom mišljenju depozitar mora izričito navesti jesu li propisani elementi
iz člana 67. stav 2. ovog pravilnika izrađeni u skladu sa odredbama Zakona, ovog pravilnika
i pravila poslovanja AIF-ova.
Troškovi povezani sa izradom mišljenja depozitara o pripajanju ne smeju
biti plaćeni iz imovine AIF-ova koji učestvuju u postupku pripajanja.
Obaveštenje članova AIF-ova o pripajanju
Član 69
DZUAIF koji upravlja AIF-om preuzimaocem dužan je da obavesti sve članove
AIF-a preuzimaoca o svim radnjama i okolnostima pripajanja, kako bi članovi fonda mogli da
procene posledice koje će pripajanje imati na njihove investicione jedinice u AIF-u preuzimaocu.
DZUAIF koji upravlja AIF-om prenosiocem dužan je da obavesti sve članove
AIF-a prenosioca o svim radnjama i okolnostima pripajanja, kako bi članovi fonda mogli da
procene posledice koje će pripajanje imati na njihovu imovinu u AIF-u prenosiocu.
Obaveštenje o pripajanju iz st. 1. i 2. ovog člana sadrži:
1) kratak opis razloga za sprovođenje pripajanja i osnove pripajanja;
2) opis predviđenih posledica pripajanja na članove AIF-a prenosioca i
AIF-a preuzimaoca;
3) opis i postupak ostvarivanja svih prava koja pripadaju članovima AIF-a
prenosioca i AIF-a preuzimaoca na osnovu odredaba Zakona i ovog pravilnika;
4) predviđeni dan sprovođenja pripajanja;
5) način će se postupati sa ostvarenom dobiti u AIF-ovima koji učestvuju
u statusnoj promeni;
6) informaciju o tome kako se može dobiti izveštaj nezavisnog revizora
iz člana 70. ovog pravilnika i mišljenje depozitara iz člana 68. ovog pravilnika; i
7) informacije o obustavi trgovanja investicionim jedinicama zbog sprovođenja
pripajanja.
Dodatna sadržina obaveštenja koja se dostavlja članovima AIF-a preuzimaoca
uključuje i objašnjenje očekivanih značajnijih učinaka pripajanja na portfolio AIF-a preuzimaoca
i informacije o nameri sprovođenja rebalansa portfolija, pre ili nakon sprovođenja pripajanja.
Dodatna sadržina obaveštenja koje se dostavlja članovima AIF-a prenosioca
obavezno sadrži:
1) informacije o mogućim razlikama u pravima članova AIF-a prenosioca,
pre i nakon sprovođenja pripajanja;
2) poređenje razlika ključnih pokazatelja za članove AIF-a prenosioca i
AIF-a preuzimaoca u delu u kom ukazuju na različite značajnije rizike;
3) poređenje svih naknada i troškova AIF-a prenosioca i AIF-a preuzimaoca;
4) ako AIF prenosilac obračunava naknadu koja zavisi od prinosa, objašnjenje
kako će se ona primenjivati do dana pripajanja;
5) ako AIF preuzimalac obračunava naknadu koja zavisi od prinosa, objašnjenje
kako će se ona naknadno obračunavati, u cilju obezbeđivanja poštenog postupanja prema onim
članovima koji su prethodno imali investicione jedinice u AIF-u prenosiocu;
6) informacije o nameri sprovođenja rebalansa portfolija pre pripajanja
od strane DZUAIF-a koji upravlja AIF-om prenosiocem;
7) ako uslovi predloženog pripajanja uključuju odredbe o novčanoj isplati,
u skladu sa članom 63. ovog pravilnika, obaveštenje koje se dostavlja članovima AIF-a prenosioca
mora sadržati informacije o takvoj isplati, uključujući i informaciju o tome kako i kada
će članovi AIF-a prenosioca primiti novčanu isplatu;
8) rok do kog će članovi AIF-a prenosioca imati mogućnost da podnose zahteve
za izdavanje i otkup investicionih jedinica AIF-a prenosioca; i
9) rok do kog će imaoci investicionih jedinica u AIF-u prenosiocu, koji
ne koriste svoja prava u skladu sa članom 72. ovog pravilnika, imati mogućnost da ostvare
svoja prava kao imaoci investicionih jedinica AIF-a preuzimaoca.
DZUAIF-ovi koji upravljaju AIF-om prenosiocem i AIF-om preuzimaocem dostavljaju
obaveštenje o pripajanju iz st. 1. i 2. ovog člana svojim članovima najmanje 30 dana pre
zabrane daljeg izdavanja ili otkupa udela u skladu sa članom 73. stav 1. ovog pravilnika.
Obaveštenja iz st. 1. i 2. ovog člana dostavljaju se članovima AIF-a u
skladu sa članom 93. Zakona.
Između datuma kad se obaveštenja iz st. 1. i 2. ovog člana dostave članovima
AIF-ova i datuma pripajanja, obaveštenje o pripajanju mora se dostaviti svakom licu koje
stiče investicione jedinice ili AIF-a prenosioca ili AIF-a preuzimaoca ili zatraži primerke
pravila poslovanja ili prospekta bilo kog AIF-a koji učestvuje u pripajanju.
Revizija pripajanja
Član 70
Pre dana obračuna proporcije zamene i dana sprovođenja statusne promene,
pripajanje revidira revizor iz društva za reviziju koje je, uz saglasnost depozitara AIF-a
prenosioca, imenovao DZUAIF koji upravlja AIF-om prenosiocem.
Na osnovu revizije iz stava 1. ovog člana, revizor je dužan da izradi revizorski
izveštaj o pripajanju koji sadrži nalaz revizora o:
1) tome da li se predloženim pripajanjem poštuje načelo nepromenjivosti
ekonomskog položaja imalaca investicionih jedinica iz člana 65. ovog pravilnika;
2) kriterijumima prihvaćenim za vrednovanje iz člana 67. stav 2. tačka
4) ovog pravilnika;
3) ispravnosti obračuna mogućih novčanih isplata iz člana 63. ovog pravilnika;
4) primerenosti metodologije obračuna procenta zamene iz člana 67. stav
2. tačka 5) ovog pravilnika i tačnosti stvarne proporcije zamene utvrđene na dan obračuna
te proporcije.
Revizor svoj revizorski izveštaj o pripajanju podnosi upravama DZUAIF-ova
koji upravljaju AIF-om prenosiocem i AIF-om preuzimaocem, a zatim ga DZUAIF koji upravlja
AIF-om preuzimaocem u roku od tri radna dana dostavlja Komisiji.
Ako u postupku pripajanja učestvuje više AIF-ova prenosilaca, revizor sprovodi
reviziju pripajanja svakog AIF-a prenosioca.
DZUAIF-ovi koji upravljaju AIF-ovima prenosiocima mogu, u dogovoru sa depozitarima
tih AIF-ova, odrediti da reviziju pripajanja sprovede isti revizor koji izrađuje jedinstveni
izveštaj o pripajanju u kom se zasebno obrađuje svaki AIF prenosilac.
U slučaju iz stava 5. ovog člana se u izveštaju za svaki AIF prenosilac
navode elementi iz stava 2. ovog člana.
Na odgovornost za štetu revizora koji izrađuje izveštaj iz stava 2. ovog
člana shodno se primenjuju odredbe propisa kojim se uređuje revizija.
Troškovi revizije ne mogu biti plaćeni iz imovine AIF-ova koji učestvuju
u postupku pripajanja.
Pristup podacima o pripajanju
Član 71
Članovi AIF-a prenosioca i AIF-a preuzimaoca od DZUAIF-ova koji upravljaju
tim AIF-ovima mogu zahtevati kopiju izveštaja revizora o pripajanju.
DZUAIF je dužan da članu AIF-a besplatno učini dostupnom kopiju izveštaja
revizora o pripajanju, najkasnije sledećeg radnog dana od dana prijema pisanog zahteva.
Kopija izveštaja o pripajanju se članu AIF-a može dostaviti i u elektronskom
obliku.
Pravo na otkup investicionih jedinica
Član 72
Član AIF-a prenosioca može od DZUAIF-a zahtevati:
1) da otvoreni AIF prenosilac otkupi njegove investicione jedinice, pri
čemu nije dužan da plati izlaznu naknadu;
2) da DZUAIF koji upravlja AIF-om prenosiocem zameni njegove investicione
jedinice u AIF-u prenosiocu za investicione jedinice drugog istovrsnog AIF-a (investicione
jedinice u otvorenom AIF-u prenosiocu za investicione jedinice u otvorenom AIF-u preuzimaocu
odnosno investicione jedinice u zatvorenom AIF-u prenosiocu za investicione jedinice u zatvorenom
AIF-u preuzimaocu) slične strategije ulaganja kojim upravlja taj DZUAIF. U tom slučaju ne
naplaćuju se izlazna i ulazna naknada.
Član AIF-a preuzimaoca može od DZUAIF-a da zahteva:
1) da otvoreni AIF preuzimalac otkupi njegove investicione jedinice, pri
čemu imalac investicionih jedinica nije dužan da plati izlaznu naknadu;
2) da DZUAIF koji upravlja AIF-om preuzimaocem zameni njegove investicione
jedinice u AIF-u preuzimaocu za investicione jedinice drugog istovrsnog AIF-a (investicione
jedinice u otvorenom AIF-u preuzimaocu za investicione jedinice u otvorenom AIF-u prenosiocu
odnosno investicione jedinice u zatvorenom AIF-u preuzimaocu za investicione jedinice u zatvorenom
AIF-u prenosiocu) slične strategije ulaganja kojim upravlja taj DZUAIF. U tom slučaju ne
naplaćuju se izlazna i ulazna naknada.
Članovi AIF-a imaju pravo na otkup pod uslovima iz st. 1. i 2. ovog člana
od dana prijema obaveštenja iz člana 69. st. 1. i 2. ovog pravilnika, a to pravo prestaje
zabranom daljeg izdavanja ili otkupa investicionih jedinica u skladu sa članom 73. stav 1.
ovog pravilnika.
Sprovođenje pripajanja
Član 73
Pet radnih dana pre dana obračuna proporcije zamene zabranjeno je svako
dalje izdavanje ili otkup investicionih jedinica u AIF-u prenosiocu i AIF-u preuzimaocu.
Zabrana iz stava 1. ovog člana traje do dana sprovođenja pripajanja, uključujući
i taj dan, ali ne duže od 15 dana.
DZUAIF-ovi koji upravljaju AIF-om prenosiocem i AIF-om preuzimaocem moraju,
prema stanju na dan obračuna proporcije zamene i prema metodologiji opisanoj u nacrtu ugovora
o pripajanju, odrediti proporciju zamene prema kojoj će se sprovesti zamena investicionih
jedinica u AIF-u prenosiocu za investicione jedinice u AIF-u preuzimaocu, uz moguće novčane
isplate.
DZUAIF-ovi koji upravljaju AIF-om prenosiocem i AIF-om preuzimaocem dužni
su da na dan sprovođenja pripajanja sprovedu celokupni prenos imovine i obaveza u vezi sa
svakim AIF-om koji učestvuje u postupku pripajanja predviđen nacrtom ugovora o pripajanju.
DZUAIF-ovi koji upravljaju AIF-om prenosiocem i AIF-om preuzimaocem dužni
su da na dan sprovođenja pripajanja članovima AIF-a prenosioca zamene investicione jedinice
u AIF-u prenosiocu za investicione jedinice u AIF-u preuzimaocu, u skladu sa proporcijom
zamene iz stava 3. ovog člana.
DZUAIF-ovi koji upravljaju AIF-om prenosiocem i AIF-om preuzimaocem ne
mogu sprovoditi prenos imovine i obaveza i zamenu investicionih jedinica u skladu sa odredbama
ovog člana, ako revizor prethodno nije izdao pozitivno mišljenje o pripajanju.
Kao posledica sprovođenja pripajanja, ograničenja ulaganja imovine AIF-a
preuzimaoca koja su propisana Zakonom i pravilima AIF-a preuzimaoca, mogu biti prekoračena
u prvih šest meseci od dana sprovođenja statusne promene.
Izuzetno od stava 7. ovog člana, rok za usklađivanje imovine AIF-a preuzimaoca
za AIF sa javnom ponudom koji ulaže u nepokretnosti je tri godine od dana sprovođenja statusne
promene.
Obaveštavanje Komisije i depozitara
Član 74
DZUAIF koji upravlja AIF-om preuzimaocem dužan je da naredni radni dan
nakon sprovođenja statusne promene o tome obavesti Komisiju i depozitara AIF-a preuzimaoca.
Objavljivanje informacija o sprovođenju pripajanja
Član 75
DZUAIF koji upravlja AIF-om preuzimaocem sa javnom ponudom, dužan je da
narednog radnog dana nakon sprovedenog pripajanja na svojoj internet stranici objavi informaciju
o sprovedenom pripajanju.
DZUAIF koji upravlja AIF-om preuzimaocem sa privatnom ponudom, dužan je
da narednog radnog dana nakon sprovedenog pripajanja o tome obavesti članove AIF-a pisanim
putem ili putem elektronske pošte u skladu sa članom 93. Zakona, a obaveštenje može objaviti
i na svojoj internet stranici.
Troškovi pripajanja
Član 76
Sve troškove koji nastanu u vezi sa sprovođenjem pripajanja snose DZUAIF-ovi
koji upravljaju AIF-om prenosiocem i AIF-om preuzimaocem.
Odgovornost za štetu DZUAIF-a i članova njegove uprave
Član 77
DZUAIF-ovi koji upravljaju AIF-om prenosiocem i AIF-om preuzimaocem i članovi
njihove uprave odgovorni su za štetu koja zbog sprovođenja pripajanja nastane članovima tih
AIF-ova, osim ako dokažu da su u postupku pripajanja postupali sa pažnjom dobrog stručnjaka.
Spajanje AIF-ova koji nemaju svojstvo pravnog lica
Član 78
Na postupak spajanja AIF-ova koji nemaju svojstvo pravnog lica shodno se
primenjuju odredbe ovog pravilnika koje uređuju postupak pripajanja AIF-ova.
Organizovanje AIF-a preuzimaoca spajanjem
Član 79
U postupku organizovanja AIF-a preuzimaoca koji nemaju svojstvo pravnog
lica spajanjem primenjuju se odredbe čl. 111. do 113. Zakona.
Statusne promene AIF-ova koji nemaju svojstvo pravnog lica
u kojima je AIF iz Republike preuzimalac AIF-a iz strane države, odnosno u kojima novoosnovani
AIF ima sedište u Republici
Član 80
Ako u statusnoj promeni pripajanja sa AIF-om strane države AIF iz Republike
nastupa kao AIF preuzimalac, statusna promena se sprovodi u skladu sa zakonom koji u državi
AIF-a prenosioca uređuje statusne promene AIF-ova koji nemaju svojstvo pravnog lica.
Ako u statusnoj promeni spajanja novoosnovani AIF ima sedište u Republici,
statusna promena se sprovodi u skladu sa zakonom koji u državama AIF-ova koji prestaju da
postoje uređuje statusne promene AIF-ova koji nemaju svojstvo pravnog lica.
Izuzetno od st. 1. i 2. ovog člana, na određivanje dana obračuna proporcije
zamene i dana sprovođenja statusne promene, shodno se primenjuju odredbe člana 64. ovog pravilnika.
Komisija je ovlašćena da od nadzornog organa AIF-a prenosioca iz strane
države traži kopiju potpunih informacija o statusnoj promeni, na osnovu kojih procenjuje
da li su informacije o statusnoj promeni koje će se dostaviti članovima AIF-a preuzimaoca
dovoljne i u skladu sa predviđenim efektima koje će statusna promena imati na članove AIF-a
preuzimaoca.
Ako Komisija utvrdi da informacije o statusnoj promeni koje se dostavljaju
članovima AIF-a preuzimaoca nisu dovoljne i u skladu sa predviđenim efektima, DZUAIF-u koji
upravlja AIF-om preuzimaocem nalaže da se te informacije izmene ili dopune.
Statusne promene AIF-ova koji nemaju svojstvo pravnog lica
u kojima je AIF iz države članice preuzimalac AIF-a iz Republike, odnosno u kojima novoosnovani
AIF nema sedište u Republici
Član 81
Ako AIF iz Republike u statusnoj promeni pripajanja sa AIF-om države članice
nastupa kao AIF prenosilac, statusna promena se sprovodi u skladu sa Zakonom i ovim pravilnikom.
Ako u statusnoj promeni spajanja novoosnovani AIF ima sedište u Republici,
statusna promena se sprovodi u skladu sa zakonom koji u državama AIF-ova koji prestaju da
postoje uređuje statusne promene AIF-ova koji nemaju svojstvo pravnog lica.
Zahtev za izdavanje saglasnosti i dokumentacija koja se prilaže moraju
biti na srpskom jeziku i službenom jeziku države članice nadležnog organa AIF-a države članice,
odnosno na jeziku koji odobri to nadležno telo.
Izuzetno od stava 1. ovog člana, na određivanje dana obračuna proporcije
zamene i dana sprovođenja statusne promene, shodno se primenjuju propisi koji u državi članici
AIF-a preuzimaoca uređuju statusne promene AIF-ova koji nemaju svojstvo pravnog lica.
Statusne promene u kojima učestvuje više AIF-ova prenosioca,
odnosno ako više AIF-ova učestvuje u statusnoj promeni spajanja
Član 82
Ako u statusnoj promeni pripajanja učestvuje više AIF-ova prenosilaca,
odnosno ako se više AIF-ova spaja u novoosnovano društvo, na svaki od njih posebno se primenjuju
odredbe čl. 80. i 81. ovog pravilnika.
VIII PROMENA VRSTE AIF-a
Član 83
AIF može promeniti vrstu tako što AIF sa privatnom ponudom koji nema svojstvo
pravnog lica može da postane AIF sa javnom ponudom koji nema svojstvo pravnog lica, odnosno
AIF sa javnom ponudom koji nema svojstvo pravnog lica može postati AIF sa privatnom ponudom
koji nema svojstvo pravnog lica isključivo uz saglasnost Komisije.
Komisija daje saglasnost iz stava 1. ovog člana u roku od 30 dana od podnošenja
zahteva na obrascu "
AIF - promena vrste
" uz koji DZUAIF podnosi sledeću
dokumentaciju:
1) odluka o promeni vrste AIF-a donetu u skladu sa članom 222. stav 1.
odnosno 222. stav 3. Zakona;
2) potpisana izjava uprave DZUAIF-a o prikupljenoj saglasnosti 3/4 članova
predmetnog AIF-a o predloženoj promeni;
3) predlog izmene pravila poslovanja, odnosno prospekta kada je to primenjivo;
4) tekst obaveštenja članovima AIF-a iz člana 222. stav 2, odnosno 222.
stav 4. Zakona;
5) odgovarajuća dokumentacija iz člana 136. stav 1. tačka 2) Zakona ukoliko
AIF koji nema svojstvo pravnog lica sa privatnom ponudom postaje isti takav AIF sa javnom
ponudom;
6) dokaz o uplati naknade Komisiji;
7) drugu dokumentaciju po zahtevu Komisije.
Komisija u roku od 30 dana od dana prijema urednog zahteva donosi rešenje
o davanju saglasnosti na promenu vrste AIF-a ukoliko je zahtev u skladu sa odredbama Zakona
i ovog pravilnika.
Obaveštenje iz stava 2. tačka 4) ovog člana dostavlja se investitorima
u pisanom ili elektronskom obliku, a ako je propisano pravilima poslovanja AIF-a, i upadljivom
objavom na internet stranici DZUAIF-a ili na neki drugi način propisan pravilima poslovanja
AIF-a.
Saglasnost članova AIF-a iz stava 2. tačka 2) ovog člana dostavlja se DZUAIF-u
u pisanom obliku ili elektronskom poštom, ako nije drugačije propisano pravilima poslovanja
AIF-a.
Saglasnost članova AIF-a iz stava 2. tačka 2) ovog člana je moguće dati
i putem punomoćnika, uz prilaganje pisanog punomoćja.
Saglasnost članova AIF-a iz stava 2. tačka 2) ovog člana važi 3 meseca
od dana izdavanja.
Promena vrste otvorenog AIF-a koji nema svojstvo pravnog
lica u UCITS fond
Član 84
Otvoreni AIF sa privatnom ponudom koji nema svojstvo pravnog lica može
promeniti vrstu i postati UCITS fond isključivo uz prethodnu saglasnost Komisije.
Otvoreni AIF sa javnom ponudom koji nema svojstvo pravnog lica može promeniti
vrstu i postati UCITS fond isključivo uz saglasnost Komisije.
Uz zahtev za promenu vrste AIF-a iz st. 1. i 2. koji se podnose na obrascu "
AIF
- Promena u UCITS fond
" DZUAIF dostavlja sledeću dokumentaciju:
1) tekst obaveštenja iz člana 222. stav 8. Zakona;
2) potpisana izjava uprave DZUAIF-a o prikupljenim saglasnostima 3/4 investitora
predmetnog AIF-a o predloženoj promeni;
3) odgovarajuću dokumentaciju koja se u skladu sa zakonom koji reguliše
otvorene investicione fondove sa javnom ponudom dostavlja u cilju dobijanja dozvole za organizovanje
i upravljanje UCITS fondom;
4) odgovarajuću dokumentaciju koja se u skladu sa zakonom koji reguliše
otvorene investicione fondove sa javnom ponudom dostavlja u cilju dobijanja dozvole za upravljanje
UCITS fondovima, ukoliko DZUAIF nema tu dozvolu;
5) dokaz o uplati naknade Komisiji;
6) drugu dokumentaciju po zahtevu Komisije.
Obaveštenje iz stava 3. tačka 1) ovog člana dostavlja se članovima AIF-a
u pisanom ili elektronskom obliku, a ako je propisano pravilima poslovanja AIF-a, i upadljivom
objavom na internet stranici DZUAIF-a ili na neki drugi način propisan pravilima poslovanja
AIF-a.
Saglasnost članova AIF-a iz stava 3. tačka 2) ovog člana dostavlja se DZUAIF-u
u pisanom obliku ili elektronskom poštom, ako nije drugačije propisano pravilima poslovanja
AIF-a.
Saglasnost iz stava 3. tačka 2) ovog člana se može dati i putem punomoćnika,
uz prilaganje pisanog punomoćja.
Saglasnost iz stava 3. tačka 2) ovog člana važi 3 meseca od dana izdavanja.
IX LIKVIDACIJA, STEČAJ, RASPUŠTANJE I PRODUŽENJE TRAJANJA
AIF-a
Izveštavanje tokom likvidacije i stečaja zatvorenog AIF-a
koji ima svojstvo pravnog lica
Član 85
Likvidacioni, odnosno stečajni upravnik zatvorenog AIF-a koji ima svojstvo
pravnog lica je dužan da, u skladu s članom 220. stav 3. Zakona sledećeg radnog dana od dana
donošenja odluke o likvidaciji, odnosno stečaju, odnosno od dana njegovog imenovanja, o tome
obavesti Komisiju.
Lice iz stava 1. ovog člana je dužno da u roku od 30 dana od donošenja
odluke o likvidaciji, odnosno stečaju, odnosno od dana njegovog imenovanja, Komisiji dostavi
plan likvidacionog, odnosno stečajnog postupka i izveštaj o stanju imovine i obaveza AIF-a
sa stanjem na dan koji prethodi danu donošenja odluke o likvidaciji, odnosno stečaju.
Lice iz stava 1. ovog člana je dužno da u roku od 60 dana od dana donošenja
odluke o likvidaciji, odnosno stečaju, odnosno od dana njegovog imenovanja, izradi i dostavi
Komisiji revidirane godišnje izveštaje iz člana 142. Zakona, sa stanjem na dan koji prethodi
danu donošenja odluke o likvidaciji, odnosno stečaju.
Lice iz stava 1. ovog člana je dužno da Komisiji dostavlja mesečno, u pisanom
obliku ili na drugom odgovarajućem trajnom nosaču podataka, najkasnije do petog radnog dana
u mesecu za prethodni mesec, izveštaj o toku postupka likvidacije, odnosno stečaja i aktivnostima
preduzetim u vezi sa izvršenjem plana toka postupka stečaja, odnosno likvidacije.
Lice koje sprovodi likvidaciju odnosno stečaj iz stava 1. ovog člana je
dužno da u roku od 15 dana od dana namirivanja svih obaveza zatvorenog AIF-a koji ima svojstvo
pravnog lica i isplate ili prenosa preostale imovine AIF-a članovima, odnosno akcionarima
AIF-a, izradi i njima i Komisiji dostavi završni izveštaj o sprovedenoj likvidaciji, odnosno
stečaju.
Raspuštanje AIF-a koji nema svojstvo pravnog lica
Član 86
U skladu sa članom 216. stav 1. Zakona raspuštanje AIF-a koji nema svojstvo
pravnog lica sprovodi se u slučajevima predviđenim Zakonom, pravilima poslovanja i/ili prospektom
AIF-a kada postoji obaveza njegovog objavljivanja.
Raspuštanje AIF-a koji nema svojstvo pravnog lica se takođe sprovodi ako
DZUAIF više ne može da obavlja poslove upravljanja tim AIF-om, a ne radi se o dobrovoljnom
prestanku obavljanja delatnosti u smislu odredaba člana 62. Zakona, niti su ispunjeni uslovi
za prinudni prenos poslova upravljanja iz člana 60. Zakona.
Lice koje sprovodi raspuštanje AIF-a u skladu sa članom 217. stav 1. Zakona
(u daljem tekstu: likvidator) nakon nastupanja razloga za početak raspuštanja bez odlaganja
donosi u pisanom obliku odluku o raspuštanju AIF-a koji nema svojstvo pravnog lica i o tome
obaveštava Komisiju i depozitara najkasnije sledećeg radnog dana.
Likvidator uz obaveštenje iz stava 3. ovog člana Komisiji prilaže tekst
za objavljivanje i obaveštenje o početku raspuštanja iz člana 218. stav 2. Zakona.
Ukoliko AIF koji nema svojstvo pravnog lica nema imovinu i članove u periodu
dužem od 30 dana, DZUAIF je dužan da bez odlaganja donese odluku o raspuštanju AIF-a iz stava
3. ovog člana, kojom se postupak raspuštanja istovremeno pokreće i završava.
Likvidator AIF-a sa privatnom ponudom može, pod uslovima predviđenim pravilima
poslovanja i ukoliko je to u interesu članova AIF-a, pre završetka postupka raspuštanja doneti
pisanu odluku o obustavljanju postupka raspuštanja i nastavku poslovanja otvorenog AIF-a
s privatnom ponudom.
Odluku iz stava 6. ovog člana likvidator dostavlja Komisiji i depozitaru
najkasnije sledećeg radnog dana od dana donošenja, pri čemu je dužan da odluku obrazloži
uz navođenje razloga za njeno donošenje i posledica koje će takva odluka imati na članove
AIF-a.
Likvidator je dužan da uz odluku iz stava 6. ovog člana podnese Komisiji
i depozitaru AIF-a izveštaj o stanju imovine i obaveza na dan njenog donošenja.
Likvidator u roku od 3 radna dana od donošenja odluke iz stava 6. ovog
člana dostavlja svakom članu AIF-a obaveštenje o obustavi postupka raspuštanja i nastavku
poslovanja AIF-a sa privatnom ponudom, na način predviđen članom 89. stav 3. ovog pravilnika.
Likvidator AIF-a koji nema svojstvo pravnog lica
Član 87
Raspuštanje AIF-a koji nema svojstvo pravnog lica sprovodi likvidator.
Izuzetno od prethodnog stava, u slučaju iz člana 86. stav 2. ovog pravilnika
raspuštanje sprovodi depozitar.
Fizičko lice može biti imenovano za likvidatora AIF-a koji nema svojstvo
pravnog lica ako ispunjava uslove propisane za člana uprave DZUAIF-a u skladu sa članom 33.
Zakona i podzakonskim aktima Komisije.
Pravno lice može biti imenovano za likvidatora AIF-a koji nema svojstvo
pravnog lica, ako ovlašćeni zastupnik tog lica ispunjava propisane uslove za članove uprave
DZUAIF-a u skladu sa članom 33. Zakona i podzakonskim aktima Komisije.
Likvidator ne može biti lice koje je zaposleno ili na drugi način angažovano
u Komisiji.
Odmah po donošenju odluke o raspuštanju, odnosno po imenovanju likvidatora,
DZUAIF i/ili depozitar AIF-a su dužni da likvidatoru bez odlaganja daju na uvid poslovne
knjige i dokumentaciju AIF-a.
U slučaju iz člana 217. stav 1. tačka 4) Zakona, Komisija za likvidatora
AIF- a koji nema svojstvo pravnog lica imenuje fizičko ili pravno lice koje ispunjava uslove
iz stava 3. odnosno 4. ovog člana, vodeći se interesima članova AIF-a, AIF-a i zaštitom integriteta
tržišta kapitala.
Radi donošenja rešenja o imenovanju likvidatora iz stava 7. ovog člana
Komisija može objaviti javni poziv koji mora trajati najmanje pet dana.
Ako se na javni poziv iz stava 7. ovog člana nije javilo nijedno lice koje
ispunjava uslove iz st. 3. i 4. iz ovog člana, Komisija za likvidatora može imenovati i lice
koje se nije javilo na javni poziv, vodeći se interesima članova AIF-a, AIF-a i zaštitom
integriteta tržišta kapitala.
Nakon donošenja odluke o raspuštanju AIF-a, u nazivu AIF-a koji nema svojstvo
pravnog lica mora stajati naznaka "u raspuštanju".
Raspuštanje otvorenog AIF-a sa javnom ponudom
Član 88
Na postupak raspuštanja otvorenog AIF-a sa javnom ponudom, shodno se primenjuju
pravila o raspuštanju UCITS fonda, ako odredbama ovog pravilnika nije drugačije propisano.
Obaveštavanje članova AIF-a i Komisije o raspuštanju AIF-a koji nema svojstvo
pravnog lica
Član 89
Likvidator je dužan da u roku od tri radna dana od donošenja odluke o raspuštanju
AIF-a koji nema svojstvo pravnog lica, svakom članu AIF-a dostavi obaveštenje o pokretanju
postupka raspuštanja iz člana 218. stav 2. Zakona.
Obaveštenje iz stava 1. ovog člana mora da sadrži:
1) naziv i sedište, odnosno ime i prezime i adresu prebivališta likvidatora;
2) ime AIF-a koji nema svojstvo pravnog lica;
3) datum donošenja odluke o raspuštanju;
4) razloge za sprovođenje postupka raspuštanja;
5) kratko obrazloženje postupka raspuštanja, uključujući i predviđeni rok
trajanja i uticaj na investicione jedinice, odnosno članove AIF-a koji nema svojstvo pravnog
lica;
6) obaveštenje o pravnim posledicama raspuštanja;
7) mesto, vreme i način na koji se mogu pribaviti dodatne informacije o
postupku raspuštanja.
Likvidator je dužan da obaveštenje iz stava 1. ovog člana dostavi svim
članovima AIF-a pisanim putem, osim ukoliko je pravilima poslovanja AIF-a predviđeno da se
obaveštenje daje upadljivom objavom na internet stranici DZUAIF-a, kada se obaveštenje smatra
dostavljenim danom objavljivanja na internet stranici likvidatora, odnosno na internet stranici
Komisije, ukoliko likvidator nema svoju internet stranicu.
Izveštavanje Komisije o toku raspuštanja AIF-a sa privatnom
ponudom
Član 90
Likvidator je dužan da u roku od 30 dana od dana donošenja odluke o raspuštanju,
odnosno od dana svog imenovanja od strane Komisije u skladu sa članom 217. stav 1. tačka
4) Zakona dostavi pisanim putem Komisiji i depozitaru plan raspuštanja i izveštaj o stanju
imovine i obaveza AIF-a sa privatnom ponudom na dan koji je prethodio donošenju odluke o
raspuštanju AIF-a.
Likvidator je dužan da u roku od 60 dana od dana donošenja odluke o raspuštanju
AIF-a, odnosno od dana njegovog imenovanja, Komisiji dostavi revidirane godišnje finansijske
izveštaje i druge izveštaje koje je dužan da dostavlja Komisiji u skladu sa Zakonom, sa stanjem
na dan koji prethodi danu donošenja odluke o raspuštanju AIF-a.
Likvidator je dužan da na mesečnom nivou, a najkasnije do petog radnog
dana u mesecu za prethodni mesec dostavi pisanim putem Komisiji izveštaj o toku postupka
raspuštanja i sprovedenim radnjama u vezi sa postupkom raspuštanja, a u skladu sa planom
raspuštanja.
Likvidator je dužan da u roku od 15 dana od dana namirenja svih obaveza
AIF-a i isplate preostale imovine članovima AIF-a sačini i dostavi Komisiji završni izveštaj
i izveštaj o sprovedenom raspuštanju.
Izuzetno, u slučaju sprovođenja postupka raspuštanja u skladu sa članom
86. stav 5. ovog pravilnika, likvidator je dužan da u roku od 30 dana od dana donošenja odluke
o raspuštanju sačini i dostavi Komisiji i depozitaru izveštaj o stanju imovine i obaveza
na dan koji prethodi danu donošenja odluke o raspuštanju.
Nakon okončanja postupka raspuštanja, likvidator je dužan da čuva svu poslovnu
dokumentaciju u skladu sa računovodstvenim propisima.
Rok za sprovođenje postupka raspuštanja AIF-a sa privatnom
ponudom
Član 91
Postupak raspuštanja AIF-a sa privatnom ponudom mora se okončati najkasnije
u roku od 6 meseci od dana donošenja odluke o raspuštanju.
Likvidator je dužan da u planu raspuštanja navede rok u kom će se okončati
postupak raspuštanja.
Rok iz stava 1. ovog člana može se produžiti najviše za šest meseci, ako
likvidator oceni da je produženje roka u interesu članova AIF-a, ili ukoliko iz objektivnih
razloga nije moguće okončati postupak raspuštanja u tom roku.
U slučaju iz stava 3. ovog člana, likvidator je dužan da obrazloži produženje
roka za sprovođenje postupka raspuštanja, kao i da donese izmenjen i dopunjen plan raspuštanja
koji Komisiji dostavlja pre isteka roka iz stava 1. ovog člana.
Ukoliko ni produženi rok iz stava 3. ovog člana nije dovoljan da se zaštite
interesi članova AIF-a, odnosno ukoliko iz objektivnih razloga ni u produženom roku nije
moguće okončati postupak raspuštanja, likvidator može na način propisan st. 3. i 4. ovog
člana produžiti rok za sprovođenje postupka raspuštanja za dodatnih 6 meseci, odnosno dokle
god postoje objektivni razlozi zbog kojih okončanje postupka raspuštanja nije moguće.
Unovčavanje imovine AIF-a i isplata članovima AIF-a sa privatnom
ponudom
Član 92
U postupku raspuštanja AIF-a sa privatnom ponudom likvidator unovčava imovinu
AIF-a njenom prodajom.
Likvidator počinje sa unovčavanjem imovine AIF-a nakon što Komisiji dostavi
plan raspuštanja i izveštaj o stanju imovine i obaveza AIF-a.
Izuzetno od stava 1. ovog člana, likvidator može delove imovine AIF-a kao
što su depoziti, finansijski instrumenti, kratkoročne i dugoročne hartije od vrednosti unovčiti
i na drugi odgovarajući način koji ne uključuje prodaju (npr. dospeće), vodeći se pri tome
prvenstveno interesima članova AIF-a i rokom predviđenim za raspuštanje.
Likvidator može u ime i za račun AIF-a zaključivati samo one pravne poslove
koji su potrebni za zaštitu imovine AIF-a, njeno unovčavanje i namirenje obaveza AIF-a.
Likvidator može zastupati AIF u pravnim poslovima u vezi sa imovinom AIF-a,
ali samo u cilju zaštite imovine AIF-a, odnosno interesa članova AIF-a.
Nakon što su namirene obaveze AIF-a iz člana 219. stav 4. Zakona, likvidator
sastavlja predlog raspodele preostale neto vrednosti imovine AIF-a članovima AIF-a srazmerno
njihovim investicionim jedinicama u AIF-u.
Ukoliko je unovčen samo deo imovine AIF-a, a namirene su obaveze AIF-a
u skladu sa članom 219. stav 4. Zakona, likvidator može sastaviti predlog raspodele samo
za deo unovčene imovine AIF-a članovima AIF-a, srazmerno njihovim investicionim jedinicama,
ukoliko je to u njihovom interesu.
Ukoliko se usled zastoja u postupku unovčenja imovine AIF-a vrše isplate
članovima AIF-a srazmerno njihovim investicionim jedinicama u AIF-u u više navrata, likvidator
je dužan da prilikom svake isplate članovima AIF-a obavesti članove o imovini čije se unovčenje
čeka, kao i razlozima usled kojih unovčenje imovine nije izvršeno i ukoliko je moguće o roku
u kom se očekuje unovčenje imovine.
Obaveštenje iz stava 8. ovog člana dostavlja se članovima AIF-a u pisanoj
formi, ili putem drugog odgovarajućeg trajnog nosača podataka.
Ukoliko nije moguće sprovesti postupak raspuštanja, odnosno ukoliko nije
moguće unovčiti imovinu AIF-a i isplatiti članovima AIF-a srazmerni deo neto vrednosti imovine
AIF-a ni u produženom roku iz člana 91. st. 3. i 5. ovog pravilnika, likvidator može u cilju
okončanja postupka raspuštanja preostalu imovinu AIF-a preneti na članove AIF-a, srazmerno
njihovim investicionim jedinicama u AIF-u, ukoliko se nijedan član AIF-a tome ne protivi.
Pravilima poslovanja AIF-a može se propisati i drugačiji način raspodele
imovine AIF-a od načina predviđenog stavom 10. ovog člana, pod uslovom da se svi članovi
AIF-a saglase sa takvom raspodelom.
Prilikom svake isplate dela preostale neto vrednosti imovine AIF-a, članovima
AIF-a moraju da budu stavljeni na raspolaganje izveštaji iz kojih se vidi stanje imovine
i obaveza AIF-a u postupku raspuštanja.
Član 93
Nakon okončanja postupka raspuštanja AIF-a i izvršenja obaveza iz člana
90. st. 4. i 5. ovog pravilnika, okončanje postupka raspuštanja i brisanje AIF-a se upisuje
u registar DZUAIF-ova i registar AIF-ova.
Troškovi raspuštanja AIF-a sa privatnom ponudom
Član 94
Od dana donošenja odluke o raspuštanju ne mogu se naplaćivati nikakve naknade
niti troškovi od AIF-a sa privatnom ponudom, osim naknada depozitara i troškova vezanih za
postupak raspuštanja.
Troškovi vezani za postupak raspuštanja AIF-a uključuju troškove unovčenja
imovine AIF-a, namirenje obaveza otvorenog AIF-a i eventualne raspodele imovine članovima
AIF-a, troškove obaveštavanja članova AIF-a iz člana 89. i člana 92. stav 8. ovog pravilnika,
troškove revizije tokom postupka raspuštanja, naknadu likvidatora i sve druge neophodne troškove
u postupku raspuštanja, odnosno troškove za koje likvidator proceni da su u interesu članova
AIF-a.
U slučaju iz člana 217. stav 1. tačka 4) Zakona, naknadu likvidatora određuje
Komisija, dok u svim drugim slučajevima iznos primerene naknade određuje likvidator uz prethodnu
saglasnost Komisije.
Naknada likvidatora određuje se kao naknada za upravljanje AIF-om, koja
je propisana pravilima poslovanja AIF-a, uz izuzetnu mogućnost uvećanja do 100% kada je to
opravdano.
Troškovi koji proisteknu ili su u vezi sa postupkom raspuštanja AIF-a i
naknada likvidatora isplaćuju se iz imovine AIF-a nakon namirenja obaveza dospelih pre dana
donošenja odluke o raspuštanju, a pre namirenja ostalih obaveza AIF-a i raspodele imovine
članovima AIF-a.
Produženje trajanja AIF-a koji je osnovan na određeno vreme
Član 95
Ukoliko je pravilima poslovanja, odnosno prospektom AIF-a sa privatnom
ponudom koji je osnovan na određeno vreme predviđeno da se njegovo trajanje može produžiti,
pravilima poslovanja, odnosno prospektom takvog AIF-a moraju biti propisani i uslovi pod
kojima se trajanje AIF-a može produžiti.
Na produženje trajanja AIF-a sa javnom ponudom osnovanog na određeno vreme
se shodno primenjuju odredbe stava 1. ovog člana.
X PRELAZNE I ZAVRŠNE ODREDBE
Član 96
Ovaj pravilnik stupa na snagu osmog dana od dana objavljivanja u "Službenom
glasniku Republike Srbije".
Odredbe člana 11. st. 2. i 3, člana 16. st. 6. i 7, člana 24. st. 1. i
2. tač. 1)-4) i 6)-8), člana 25. stav 1, člana 26. stav 4, člana 34. st. 8-11, člana 37.
st. 8. i 9, člana 42, člana 43. stav 2. tačka 1) i stav 3, člana 44. stav 5, člana 45. stav
4, člana 53. stav 2, člana 55. st. 1. i 2, člana 73. stav 8, člana 75. stav 1, člana 83,
člana 84. stav 2, člana 88. i člana 95. stav 2. ovog pravilnika počeće da se primenjuju od
1. januara 2021. godine.
Odredbe člana 4. st. 3. i 4, člana 14, člana 22. stav 8, člana 24. stav
2. tačka 5) i stav 3, člana 48. stav 2. tač. 27) i 28) i člana 81. ovog pravilnika počeće
da se primenjuju od dana prijema Republike u EU.