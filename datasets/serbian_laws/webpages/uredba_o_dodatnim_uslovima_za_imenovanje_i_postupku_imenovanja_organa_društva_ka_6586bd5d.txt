Title: UREDBAO DODATNIM USLOVIMA ZA IMENOVANJE I POSTUPKU IMENOVANJA ORGANA DRUŠTVA KAPITALA, KAO I POSTUPKU O SPROVOĐENJU JAVNOG KONKURSA ZA DIREKTORA
URL: https://www.paragraf.rs/propisi/uredba-o-dodatnim-uslovima-za-imenovanje-organa-drustva-kapitala.html
Extracted: 2025-07-06T23:15:44.229655
================================================================================

Sve informacije o propisu nađite
OVDE
.
Tweet
Prijavite se na
mailing listu
!
UREDBA
O DODATNIM USLOVIMA ZA IMENOVANJE I POSTUPKU IMENOVANJA ORGANA DRUŠTVA KAPITALA, KAO I POSTUPKU O SPROVOĐENJU JAVNOG KONKURSA ZA DIREKTORA
("Sl. glasnik RS", br. 77/2024)
Član 1
Ovom uredbom utvrđuju se dodatni uslovi za imenovanje i postupak imenovanja organa društva kapitala, kao i postupak o sprovođenju javnog konkursa za direktora.
Član 2
Organi društva kapitala u smislu ove uredbe su:
1) predstavnik Republike Srbije u skupštini društva kapitala;
2) predsednik i članovi nadzornog odbora;
3) odbor direktora i izvršni odbor;
4) lice koje obavlja funkciju direktora (u daljem tekstu: direktor).
Član 3
Pojedini izrazi upotrebljeni u ovoj uredbi imaju sledeće značenje:
1) Ministarstvo je Ministarstvo privrede;
2) nadležno ministarstvo je ministarstvo u čijoj su nadležnosti poslovi koje pretežno obavlja društvo kapitala;
3) direktor, u smislu ove uredbe, je direktor koji predstavlja društvo kapitala u javnosti, koordinira poslove u društvu kapitala i bira se na javnom konkursu;
4) konsultacije, u smislu ove uredbe, podrazumevaju savetodavni proces radi utvrđivanja stavova prema predloženim opcijama i rešenjima, na osnovu prikupljene dokumentacije i dokaza. Konsultacije se sprovode usmenim (sastanci) i pisanim putem (prikupljanje pisanih komentara i predloga).
Član 4
Lica iz člana 2. ove uredbe, kao i predstavnik Republike Srbije u skupštini manjinskog društva kapitala, moraju da ispunjavaju uslove propisane članom 24. Zakona o upravljanju privrednim društvima koja su u vlasništvu Republike Srbije (u daljem tekstu: Zakon).
Član 5
Lice koje je kandidat za predstavnika Republike Srbije u skupštini društva kapitala, osim uslova propisanih Zakonom, mora da ispunjava i sledeće dodatne uslove:
1) da je državljanin Republike Srbije;
2) da je lice dostojno javnog poverenja.
Član 6
Smatra se da nije dostojno javnog poverenja lice:
1) koje je bilo kažnjeno za privredni prestup;
2) protiv koga je stupila na pravnu snagu optužba ili optužni predlog za privredni prestup iz tačke 1) ovog člana.
Član 7
Radi provere ispunjenosti propisanih uslova, lice iz člana 5. ove uredbe dužno je da Ministarstvu dostavi:
1) uverenje o državljanstvu Republike Srbije;
2) biografiju, koja sadrži opis podataka o zahtevanim uslovima;
3) dokaz o odgovarajućem stepenu obrazovanja, odnosno overenu fotokopiju originala diplome;
4) uverenje da lice nije osuđivano na kaznu zatvora u trajanju od najmanje šest meseci, koje ne sme biti starije od 15 dana od dana podnošenja prijave;
5) uverenje da se protiv lica ne vodi krivični postupak, koje ne sme biti starije od 15 dana od dana podnošenja prijave;
6) uverenje da lice nije bilo kažnjeno za privredni prestup, odnosno da protiv njega nije stupila na pravnu snagu optužba ili optužni predlog za privredni prestup;
7) izjavu overenu kod javnog beležnika o nepostojanju sukoba interesa, koja ne sme biti starija od 60 dana od dana podnošenja prijave;
8) dokaz da ima pet godina radnog iskustva na poslovima u odgovarajućem stepenu stručne spreme;
9) dokaz da ima najmanje tri godine iskustva na rukovodećim položajima;
10) akt nadležne poreske uprave da nema nepodmirenih poreskih dugovanja, koji ne sme biti stariji od 30 dana od dana podnošenja prijave, a u slučaju da lice nije poreski obveznik, dužno je da dostavi izjavu overenu kod javnog beležnika;
11) akt nadležne poreske uprave da privredno društvo u kojem je lice koje se imenuje imalac akcija ili vlasnik udela od najmanje 25% osnovnog kapitala, nema nepodmirenih poreskih dugovanja, koji ne sme biti stariji od 30 dana od dana podnošenja prijave, a u slučaju da lice nije imalac akcija ili vlasnik udela, dužno je da dostavi izjavu overenu kod javnog beležnika.
Akti iz stava 1. ovog člana, o kojima se vodi službena evidencija, pribavljaju se po službenoj dužnosti, u skladu sa zakonom kojim se uređuje opšti upravni postupak.
Član 8
Društvo kapitala je u obavezi da obavesti Ministarstvo o isteku mandata predstavnika Republike Srbije u skupštini društva kapitala, najmanje šest meseci pre isteka mandata.
Nakon obaveštenja iz stava 1. ovog člana, Ministarstvo obavlja konsultacije sa nadležnim ministarstvom, o izboru predstavnika Republike Srbije u skupštini društva kapitala i prikuplja svu potrebnu dokumentaciju i dokaze iz člana 7. ove uredbe.
U slučaju kada se predlaže predstavnik u skupštini Republike Srbije u društvu kapitala koje obavlja delatnost proizvodnje i snabdevanja električnom energijom, odnosno prirodnim gasom, ministarstvo nadležno za poslove energetike prikuplja svu potrebnu dokumentaciju i dokaze iz člana 7. ove uredbe i obavlja konsultacije sa Ministarstvom.
Konsultacije mogu da traju najduže tri meseca od dana obaveštenja iz stava 1. ovog člana.
Nakon završenih konsultacija, Ministarstvo razmatra prikupljenu dokumentaciju i dokaze iz člana 7. ove uredbe i obavlja razgovor sa kandidatom za predstavnika Republike Srbije u skupštini društva kapitala.
Ministarstvo sačinjava zapisnik o konsultacijama i u roku od osam dana od dana sačinjavanja zapisnika, priprema predlog akta o imenovanju predstavnika Republike Srbije u skupštini društva kapitala, koji zajedno sa prikupljenom dokumentacijom o ispunjenosti uslova dostavlja Vladi, radi davanja prethodne saglasnosti.
Član 9
Ministar je dužan da donese akt o imenovanju predstavnika Republike Srbije u skupštini društva kapitala u roku od pet dana od date prethodne saglasnosti Vlade.
Akt ministra se smatra konačnim i dostavlja se društvu kapitala radi upisa lica u odgovarajući registar, kao i imenovanom licu.
Ministarstvo je dužno da objavi ime i prezime lica imenovanog za predstavnika Republike Srbije u skupštini društva kapitala na svojoj internet stranici i u Jedinstvenoj evidenciji korporativnog upravljanja.
Član 10
Ukoliko, usled ispunjenja zakonom propisanih uslova za razrešenje ili usled drugih nepredviđenih okolnosti koje utiču na kontinuitet poslovanja, društvo kapitala ostane bez predstavnika Republike Srbije u skupštini društva kapitala, Ministarstvo može, bez konsultacija propisanih u članu 8. ove uredbe, da predloži Vladi akt o imenovanju predstavnika Republike Srbije u skupštini društva kapitala, radi davanja prethodne saglasnosti.
Član 11
Lice koje je kandidat za nadzorni odbor, uključujući i nezavisnog člana nadzornog odbora, osim uslova propisanih Zakonom, mora da ispunjava i sledeće dodatne uslove:
1) da poznaje oblast prava ili finansija ili delatnosti kojoj pripada društvo kapitala za koje je kandidat;
2) da poznaje oblast korporativne održivosti;
3) da ima izražene upravljačke sposobnosti.
Osim uslova propisanih u stavu 1. ovog člana, lice koje je kandidat za predsednika nadzornog odbora društva kapitala mora da ima relevantno znanje iz oblasti finansija (analiza finansijskih izveštaja i upravljanje rizicima).
Član 12
Radi provere ispunjenosti propisanih uslova, lica iz člana 11. ove uredbe dužna su da društvu kapitala dostave:
1) biografiju, koja sadrži opis podataka o zahtevanim uslovima;
2) dokaz o odgovarajućem stepenu obrazovanja, odnosno overenu fotokopiju originala diplome;
3) uverenje da lice nije osuđivano na kaznu zatvora u trajanju od najmanje šest meseci, koje ne sme biti starije od 15 dana od dana podnošenja prijave;
4) uverenje da se protiv lica ne vodi krivični postupak, koje ne sme biti starije od 15 dana od dana podnošenja prijave;
5) izjavu overenu kod javnog beležnika o nepostojanju sukoba interesa, koja ne sme biti starija od 60 dana od dana podnošenja prijave;
6) dokaz da ima pet godina radnog iskustva na poslovima u odgovarajućem stepenu stručne spreme;
7) dokaz da ima najmanje tri godine iskustva na rukovodećim položajima;
8) akt nadležne poreske uprave da nema nepodmirenih poreskih dugovanja, koji ne sme biti stariji od 30 dana od dana podnošenja prijave, a u slučaju da lice nije poreski obveznik, dužno je da dostavi izjavu overenu kod javnog beležnika;
9) akt nadležne poreske uprave da privredno društvo u kojem je lice koje se imenuje imalac akcija ili vlasnik udela od najmanje 25% osnovnog kapitala, nema nepodmirenih poreskih dugovanja, koji ne sme biti stariji od 30 dana od dana podnošenja prijave, a u slučaju da lice nije imalac akcija ili vlasnik udela, dužno je da dostavi izjavu overenu kod javnog beležnika.
Akti iz stava 1. ovog člana, o kojima se vodi službena evidencija, pribavljaju se po službenoj dužnosti, u skladu sa zakonom kojim se uređuje opšti upravni postupak.
Član 13
Članove nadzornog odbora bira skupština društva kapitala.
Društvo kapitala je u obavezi da obavesti Ministarstvo o isteku mandata predsednika, odnosno članova nadzornog odbora, najmanje šest meseci pre isteka mandata, a tu informaciju objavljuje i na svojoj internet stranici.
Za izbor lica u nadzornom odboru, skupština društva kapitala obrazuje Komisiju za imenovanje nadzornog odbora, koja prikuplja svu dokumentaciju i potrebne dokaze iz člana 12. ove uredbe o ispunjavanju uslova iz člana 11. ove uredbe.
Nadležnost i sastav Komisije za imenovanje nadzornog odbora utvrđuje se internim aktom društva kapitala.
Članovi Komisije za imenovanje nadzornog odbora dužni su da daju pisane izjave o tome da oni i sa njima povezana lica nemaju interes vezan za sprovođenje konkursa.
Pre imenovanja nadzornog odbora, predstavnik Republike Srbije u skupštini društva kapitala je dužan da izvrši konsultacije sa Ministarstvom i drugim organima nadležnim za poslove od značaja za društvo kapitala.
Član 14
Odredbe čl. 11. i 12. ove uredbe primenjuju se na odbor direktora i izvršni odbor društva kapitala.
Član 15
Lice koje je kandidat za direktora društva kapitala (u daljem tekstu: kandidat za direktora), osim uslova propisanih Zakonom, mora da ispunjava i sledeće dodatne uslove:
1) da poznaje oblast prava ili finansija ili delatnosti kojoj pripada društvo kapitala za koje je kandidat za direktora;
2) da poznaje oblast korporativne održivosti;
3) da ima izražene liderske sposobnosti.
Direktor društva kapitala imenuje se nakon sprovedenog javnog konkursa.
Član 16
Javni konkurs sprovodi Komisija za sprovođenje konkursa i imenovanje direktora (u daljem tekstu: Komisija).
U jednodomnom sistemu upravljanja Komisiju obrazuje skupština društva kapitala, a u dvodomnom sistemu upravljanja nadzorni odbor društva kapitala.
Nadležnost i sastav Komisije utvrđuje se internim aktom društva kapitala.
Članovi Komisije dužni su da daju pisane izjave o tome da oni i sa njima povezana lica nemaju interes vezan za sprovođenje konkursa.
Član 17
Odluku o sprovođenju javnog konkursa za izbor direktora društva kapitala donosi skupština, odnosno nadzorni odbor društva kapitala, o čemu obaveštavaju Ministarstvo.
Sastavni deo odluke iz stava 1. ovog člana je oglas o javnom konkursu.
Oglas o javnom konkursu sadrži naročito: podatke o društvu kapitala, poslovima, uslovima za imenovanje direktora, mestu rada, stručnoj osposobljenosti, rok u kom se podnose prijave, podatke o licu zaduženom za davanje obaveštenja o javnom konkursu, adresu na koju se prijave podnose, kao i podatke o dokazima koji se prilažu uz prijavu.
Član 18
Radi provere ispunjenosti propisanih uslova, kandidat za direktora dužan je da društvu kapitala uz prijavu dostavi:
1) biografiju koja sadrži opis podataka o zahtevanim uslovima;
2) dokaz o odgovarajućem stepenu obrazovanja, odnosno overenu fotokopiju originala diplome;
3) uverenje da nije osuđivan na kaznu zatvora u trajanju od najmanje šest meseci, koje ne sme biti starije od 15 dana od dana podnošenja prijave;
4) uverenje da se protiv kandidata za direktora ne vodi krivični postupak, koje ne sme biti starije od 15 dana od dana podnošenja prijave;
5) izjavu overenu kod javnog beležnika o nepostojanju sukoba interesa, koja ne sme biti starija od 60 dana od dana podnošenja prijave;
6) dokaz da ima pet godina radnog iskustva na poslovima u odgovarajućem stepenu stručne spreme;
7) dokaz da ima najmanje tri godine iskustva na rukovodećim položajima i najmanje dve godine radnog iskustva u organizovanju rada i vođenju poslova;
8) akt nadležne poreske uprave da nema nepodmirenih poreskih dugovanja, koji ne sme biti stariji od 30 dana od dana podnošenja prijave, a u slučaju da lice nije poreski obveznik, dužno je da dostavi izjavu overenu kod javnog beležnika;
9) akt nadležne poreske uprave da privredno društvo u kojem je lice koje se imenuje imalac akcija ili vlasnik udela od najmanje 25% osnovnog kapitala, nema nepodmirenih poreskih dugovanja, koji ne sme biti stariji od 30 dana od dana podnošenja prijave, a u slučaju da lice nije imalac akcija ili vlasnik udela, dužno je da dostavi izjavu overenu kod javnog beležnika.
Akti iz stava 1. ovog člana, o kojima se vodi službena evidencija, pribavljaju se po službenoj dužnosti, u skladu sa zakonom kojim se uređuje opšti upravni postupak.
Član 19
Oglas o javnom konkursu objavljuje se u najmanje jednim dnevnim novinama koje se distribuiraju na celoj teritoriji Republike Srbije, kao i na internet stranici društva kapitala.
Rok za objavljivanje oglasa iz stava 1. ovog člana ne može biti duži od osam dana od dana donošenja odluke o sprovođenju javnog konkursa za izbor direktora društva kapitala.
Prijava na javni konkurs za izbor direktora društva kapitala podnosi se u roku od 30 dana od dana objavljivanja oglasa o javnom konkursu.
Neblagovremene, nerazumljive i prijave uz koje nisu priloženi svi potrebni dokazi, Komisija odbacuje zaključkom.
Član 20
Po isteku roka za podnošenje prijava na javni konkurs za izbor direktora društva kapitala, Komisija pregleda sve prispele prijave i podnete dokaze i sastavlja spisak kandidata za direktora među kojima se sprovodi izborni postupak, o čemu obaveštava skupštinu, odnosno nadzorni odbor društva kapitala.
Društvo kapitala donosi akt o kriterijumima za izbor direktora, uz prethodnu saglasnost Ministarstva.
Kandidatima za direktora među kojima se sprovodi izborni postupak dostavlja se pisano obaveštenje o otpočinjanju izbornog postupka, najmanje osam dana pre otpočinjanja izbornog postupka.
Ako se izborni postupak sprovodi u više delova, kandidati za direktora se na početku svakog dela obaveštavaju o početku narednog dela izbornog postupka.
Kandidat za direktora koji se ne odazove pozivu da učestvuje u jednom delu izbornog postupka, ne poziva se da učestvuje u narednom delu izbornog postupka.
Član 21
Komisija sastavlja rang listu sa najviše tri kandidata za direktora koji su sa najboljim rezultatom ispunili kriterijume za izbor direktora.
Rang listu iz stava 1. ovog člana i zapisnik o sprovedenom izbornom postupku Komisija dostavlja skupštini, odnosno nadzornom odboru društva kapitala, radi donošenja odluke o izboru direktora.
Akt o imenovanju direktora objavljuje se na internet stranici društva kapitala.
Član 22
Odredbe ove uredbe koje se odnose na Ministarstvo, u slučaju upravljanja društvom kapitala koje obavlja delatnost proizvodnje i snabdevanja električnom energijom, odnosno prirodnim gasom, odnose se na ministarstvo nadležno za poslove energetike.
Član 23
Organi društva kapitala na koje se primenjuje Zakon o upravljanju privrednim društvima koja su u vlasništvu Republike Srbije, nastavljaju sa radom do imenovanja novih, u skladu sa ovom uredbom.
Član 24
Ova uredba stupa na snagu osmog dana od dana objavljivanja u "Službenom glasniku Republike Srbije".