Title: PRAVILNIKO PODNOŠENJU ZAHTEVA ZA IZDAVANJE VIZA ELEKTRONSKIM PUTEM I ODOBRAVANJU VIZA
URL: https://www.paragraf.rs/propisi/pravilnik-o-podnosenju-zahteva-za-izdavanje-viza-elektronskim-putem-i-odobravanju-viza.html
Extracted: 2025-07-06T23:12:26.163823
================================================================================

Sve informacije o propisu nađite
OVDE
.
Tweet
Prijavite se na
mailing listu
!
PRAVILNIK
O PODNOŠENJU ZAHTEVA ZA IZDAVANJE VIZA ELEKTRONSKIM PUTEM I ODOBRAVANJU VIZA
("Sl. glasnik RS", br. 12/2025)
Član 1
Ovim pravilnikom propisuju se bliži uslovi za podnošenje zahteva za izdavanje vize elektronskim putem (u daljem tekstu: Zahtev), bliži uslovi za odobravanje viza, kao i izgled i sadržaj pozivnog pisma.
Član 2
Zahtev se podnosi na jedinstvenom veb portalu za strance (u daljem tekstu: Portal za strance).
Zahtev može podneti stranac, poslodavac u ime stranca ako se radi o zahtevu za vizu za duži boravak po osnovu zapošljavanja ili po osnovu obavljanja sezonskih poslova u smislu zakona kojim se uređuje pojednostavljeno radno angažovanje na sezonskim poslovima u određenim delatnostima.
Ako je podnosilac zahteva stranac, neophodno je da se registruje na Portalu za strance.
Ako u ime stranca Zahtev, u smislu stava 2. ovog člana, podnosi poslodavac neophodno je da se registruje kao korisnik usluga elektronske uprave na portalu eUprava (kao pravno lice, preduzetnik, ogranak, ustanova i dr.) nakon čega lice koje je ovlašćeno ispred poslodavca, može podneti zahtev na Portalu za strance i preduzimati druge radnje u skladu sa datim ovlašćenjem.
Ako u ime stranca zahtev za vizu D po osnovu zapošljavanja ili po osnovu obavljanja sezonskih poslova u smislu zakona kojim se uređuje pojednostavljeno radno angažovanje na sezonskim poslovima u određenim delatnostima podnosi poslodavac, zahtev može biti podnet za veći broj lica po istom osnovu.
Zahtev se podnosi izborom odgovarajuće usluge i popunjavanjem onlajn forme zahteva na Portalu za strance, u skladu sa zakonom i smatra se uspešno podnetim kada je podnosilac zahteva obavešten o prijemu zahteva.
Podnosiocu zahteva se na adresu elektronske pošte, registrovane prilikom podnošenja zahteva, dostavljaju obaveštenja, odluke i uputstva za dalje postupanje.
Član 3
Dokazi se prilažu u formi elektronskog dokumenta ili u formi digitalizovanog dokumenta.
Podnosilac zahteva je odgovoran za kompletnost i verodostojnost elektronskim putem priložene dokumentacije.
Uz zahtev koji podnosi poslodavac, prilaže se i ovlašćenje/punomoćje za podnošenje zahteva.
Uz dokaze koji nisu sačinjeni i na srpskom jeziku, mora biti dostavljen odgovarajući prevod.
Član 4
Za maloletnog stranca zahtev za izdavanje vize podnosi jedan od roditelja uz saglasnost drugog roditelja.
Uz zahtev se prilaže izvod iz matične knjige rođenih za dete.
Ako samo jedan roditelj samostalno vrši roditeljsko pravo zahtev za izdavanje vize za maloletnog stranca podnosi roditelj koji vrši roditeljsko pravo, uz prilaganje odgovarajućeg dokaza o tome da samostalno vrši roditeljsko pravo.
Za maloletno dete bez roditeljskog staranja ili za lice lišeno poslovne sposobnosti zahtev podnosi staratelj i prilaže odluku organa o postavljenju za staratelja.
Član 5
Pod dokazima o ispunjenosti uslova za izdavanje vize iz člana 26. Zakona o strancima (u daljem tekstu: Zakon) smatraju se:
1) kao dokaz o iznosu finansijskih sredstava za izdržavanje - potvrda, odnosno drugi dokaz o stanju na računu stranca u srpskoj ili stranoj banci ili druga odgovarajuća potvrda o posedovanju finansijskih sredstava ili o redovnim prihodima, kao i novčana sredstva u gotovini i sredstva bezgotovinskog plaćanja (putnički čekovi, kreditne kartice i dr.);
2) kao dokaz o obezbeđenom smeštaju - potvrda o plaćenom turističkom aranžmanu, hotelskoj ili drugoj rezervaciji smeštaja, organizovanom turističkom putovanju, zakupu nepokretnosti, odnosno vlasništvu na nepokretnosti u Republici Srbiji, potvrda o rezervaciji smeštaja, kao i druga odgovarajuća isprava na osnovu koje se može utvrditi obezbeđen smeštaj u Republici Srbiji. Izuzetno, dokazom o obezbeđenom smeštaju smatra se i dokaz da stranac ima dovoljno sredstava za troškove smeštaja i izdržavanja za vreme boravka u Republici Srbiji;
3) kao dokaz o nameri povratka u državu porekla ili treću državu - povratna avionska ili druga prevozna karta, saobraćajna ili vozačka dozvola ako se putuje putničkim vozilom, potvrda o zaposlenju, školovanju ili druga potvrda o ličnom, porodičnom, socijalnom odnosno profesionalnom statusu stranca u državi porekla ili trećoj državi, potvrda o regulisanom boravku u trećoj državi ukoliko boravi u državi koja nije država njegovog porekla;
4) kao dokaz o putnom zdravstvenom osiguranju - polisa zdravstvenog osiguranja ovlašćenog osiguravajućeg društva u drugoj državi, zdravstveno osiguranje obezbeđeno u skladu sa međunarodnim ugovorima ili zdravstveno osiguranje ostvareno pod uslovima i na način utvrđen posebnim zakonom, a u slučaju kad fizičko ili pravno lice u Republici Srbiji preuzima obavezu da obezbedi putno osiguranje strancu koga poziva dokazom o zdravstvenom osiguranju smatra se polisa osiguranja izdata od osiguravajućeg društva u mestu njegovog prebivališta, odnosno sedišta.
Član 6
U zavisnosti od svrhe putovanja, prilikom podnošenja Zahteva za izdavanje vize za kraći boravak (viza C), prilaže se, odnosno pribavlja se i jedan od sledećih dokaza:
1) u slučaju turističkog putovanja - potvrda turističke agencije ili hotela o izvršenoj rezervaciji smeštaja ili drugi dokaz o obezbeđenom smeštaju ili dokaz o turističkom aranžmanu u okviru koga stranac dolazi u Republiku Srbiju;
2) u slučaju privatne posete - pozivno pismo fizičkog lica, a ako je pozivar član osoblja akreditovanog diplomatsko-konzularnog predstavništva strane države ili predstavništva međunarodne organizacije - nota diplomatsko-konzularnog predstavništva;
3) u slučaju poslovnog putovanja - pozivno pismo privrednog subjekta, organizatora sastanka, konferencije, sajma, kongresa ili drugog događaja, kojim se iskazuje potreba za boravkom stranca u Republici Srbiji, a može priložiti i drugu dokumentaciju kojima se dokazuje postojanje trgovinskih ili poslovnih odnosa, poslovna aktivnost firme i da stranac ima status zaposlenog;
4) u slučaju putovanja radi prisustva političkim, naučnim, kulturnim, sportskim ili verskim manifestacijama ili događajima - pozivno pismo organizatora manifestacije ili drugog događaja sa jasno istaknutim mestom, i periodom trajanja, a može se priložiti propratni dokument sa programom događaja i podacima o učesnicima;
5) u slučaju putovanja u okviru zvanične delegacije na međunarodne skupove koji se održavaju na teritoriji Republike Srbije - pismo ili nota organizatora skupa kojim poziva članove zvanične delegacije za koje se podnosi zahtev za vizu, a može se priložiti i spisak delegacije;
6) u slučaju putovanja radi školovanja, učenja jezika, stručne specijalizacije ili stručne obuke - potvrda obrazovne ustanove o upisu, a može se priložiti i potvrda o plaćenoj školarini ili obuci, odobrenoj stipendiji ili potvrda da je stranac oslobođen plaćanja školarine, kao i dokaz o prethodnom nivou obrazovanja;
7) u slučaju putovanja iz zdravstvenih razloga, radi lečenja u Republici Srbiji - potvrda lekara ili zdravstvene ustanove kojom je iskazana potreba lečenja u inostranstvu, dokument zdravstvene ustanove u Republici Srbiji kojom se potvrđuje da ona može da obezbedi lečenje, dokaz o posedovanju dovoljno finansijskih sredstava za plaćanje lečenja i troškova u vezi sa lečenjem ili dokaz da je lečenje plaćeno unapred, a može se priložiti i prepiska sa zdravstvenom ustanovom kojom se potvrđuje prijem u zdravstvenu ustanovu;
8) u slučaju službenog ili privatnog putovanja nosioca diplomatskog ili službenog pasoša - nota ministarstva spoljnih poslova ili diplomatsko-konzularnog predstavništva strane države, odnosno nota međunarodne organizacije ili njenog predstavništva u Republici Srbiji;
9) u slučaju stupanja na dužnost u stranom DKP ili predstavništvu međunarodne organizacije kada je potrebna inicijalna viza članu osoblja tog predstavništva i članu njegove porodice - nota ministarstva spoljnih poslova države odašiljanja ili međunarodne organizacije;
10) u slučaju tranzita - dokaz da poseduje vizu za ulazak u državu u koju putuje preko teritorije Republike Srbije, odnosno preko čije teritorije nastavlja putovanje ukoliko nije oslobođen njenog posedovanja.
Član 7
U slučaju da postoje humanitarni razlozi, viša sila ili interes Republike Srbije, u smislu člana 29. stav 3. Zakona, prilikom podnošenja Zahteva za izdavanje vize za kraći boravak (viza C), prilaže se:
1) dokaz da je reč o bolesti ili lečenju podnosioca zahteva, odnosno smrti, bolesti ili lečenju člana njegove porodice ili drugim razlozima koji potvrđuju da se radi o humanitarnim razlozima;
2) nota ministarstva spoljnih poslova ili diplomatsko-konzularnog predstavništva druge države, odnosno međunarodne organizacije, izuzev u slučajevima izdavanja inicijalne vize;
3) poziv nadležnih državnih subjekata i institucija Republike Srbije ako su u pitanju članovi stranih državnih delegacija ili istaknuti pojedinci čijim dolaskom se obezbeđuje razvijanje i unapređenje bilateralnih odnosa u oblasti privrede, nauke, obrazovanja, kulture, sporta i druge saradnje od značaja i interesa za Republiku Srbiju;
4) druge isprave na osnovu kojih se nesumnjivo može utvrditi potreba za hitnim postupanjem zbog humanitarnih razloga, interesa Republike Srbije ili više sile.
U posebnim slučajevima dokaz iz stava 1. ovog člana može predstavljati i obaveštenje nadležnog državnog organa o postojanju interesa Republike Srbije, koje se diplomatsko-konzularnom predstavništvu prenosi preko Ministarstva spoljnih poslova, na odgovarajući način.
Diplomatsko-konzularno predstavništvo može, izuzetno, izdati vizu i bez dodatnih dokaza nosiocu diplomatskog, službenog, specijalnog pasoša ili laissez-passer Ujedinjenih nacija, u slučaju da se radi o reciprocitetu ili međunarodnoj praksi.
Diplomatsko-konzularno predstavništvo vodi računa o riziku da li podnosilac zahteva može da predstavlja opasnost od nezakonite migracije ili opasnost po bezbednost Republike Srbije, posebno ako stranac dolazi iz države povećanog migracionog ili bezbednosnog rizika.
Radi procene rizika diplomatsko-konzularno predstavništvo može, preko nadležne službe u Ministarstvu spoljnih poslova, zatražiti da nadležni organi u Republici Srbiji izvrše proveru podnosioca zahteva i pozivara uvidom u evidencije koje se vode u skladu sa zakonom.
Član 8
Prilikom podnošenja Zahteva za duži boravak (viza D) po osnovu zapošljavanja, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva, prilaže se, odnosno pribavlja se:
1) predlog ugovora o radu ili drugog ugovora kojim stranac bez zasnivanja radnog odnosa ostvaruju prava po osnovu rada, u skladu sa zakonom;
2) diploma, uverenje, odnosno druga javna isprava o stečenom odgovarajućem nivou i vrsti kvalifikacije, osim u slučajevima kada za konkretno radno mesto nije potrebna kvalifikacija;
3) uverenje da poslodavac u roku od 90 dana pre podnošenja zahteva za jedinstvenu dozvolu za zapošljavanje nije otpuštao zaposlene usled tehnoloških, ekonomskih ili organizacionih promena na radnim mestima za koje se traži viza D za zapošljavanje, u skladu sa propisima o radu.
Uverenje iz stava 1. tačka 3) ovog člana, organizacija nadležna za poslove zapošljavanja pribavlja službenim putem.
Član 9
Prilikom podnošenja Zahteva za duži boravak (viza D) po osnovu upućenog lica, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva, prilaže se, odnosno pribavlja se:
1) ugovor o poslovno-tehničkoj saradnji zaključen između poslodavca i stranog poslodavca;
2) akt poslodavca i stranog poslodavca o upućivanju stranca u Republiku Srbiju, u skladu sa zakonom kojim se uređuju uslovi za zapošljavanje stranaca;
3) akt stranog poslodavca ili uverenje o zaposlenju u inostranstvu, odnosno radnom angažovanju.
Član 10
Prilikom podnošenja Zahteva za duži boravak (viza D) po osnovu kretanja u okviru privrednog društva, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva, prilaže se, odnosno pribavlja se:
1) akt poslodavca i stranog poslodavca o upućivanju stranca u Republiku Srbiju;
2) akt stranog poslodavca ili uverenje o zapošljavanju, odnosno radnom angažovanju stranca na poslovima rukovodioca, specijaliste ili pripravnika.
Član 11
Prilikom podnošenja Zahteva za duži boravak (viza D) po osnovu nezavisnog profesionalca, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva, prilaže se, odnosno pribavlja se:
1) akt o registraciji nezavisnog profesionalca u inostranstvu;
2) ugovor o pružanju ugovorenih usluga sa poslodavcem ili krajnjim korisnikom usluga koji obavezno sadrži rok za obavljanje posla;
3) diploma, odnosno uverenje o stručnim kvalifikacijama;
4) isprava, odnosno potvrda o radnom iskustvu u struci, u trajanju od najmanje tri godine.
Član 12
Prilikom podnošenja Zahteva za duži boravak (viza D) po osnovu osposobljavanja i usavršavanja, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva, prilaže se, odnosno pribavlja se:
1) ugovor sa poslodavcem ili drugi akt o obavljanju obuke ili pripravničkog staža, stručne prakse, radne prakse, stručnog osposobljavanja, odnosno usavršavanja koji sadrži mesto i rok trajanja;
2) diploma, uverenje, odnosno druga javna isprava o stečenom odgovarajućem nivou i vrsti kvalifikacije.
Član 13
Prilikom podnošenja Zahteva za duži boravak (viza D) po osnovu samozapošljavanja, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva, prilaže se, odnosno pribavlja se isprava, odnosno potvrda kojom stranac dokazuje da ima odgovarajuće kvalifikacije za obavljanje konkretne delatnosti, u skladu sa zakonom ili izjava stranca o strukturi lica koja planira da zaposli, odnosno radno angažuje.
Član 14
Uz dokaze iz čl. 8-13. ovog pravilnika razmatra se i izvod o registraciji poslodavca u Republici Srbiji.
Član 15
Organizacija nadležna za poslove zapošljavanja vrši procenu ispunjenosti uslova za zapošljavanje na osnovu ocene dokaza iz čl. 8-14. ovog pravilnika, u skladu sa zakonom kojim se uređuju uslovi za zapošljavanje stranaca.
Procena iz stava 1. ovog člana vrši se ocenom "ispunjava", ili ocenom "ne ispunjava", koja sadrži obrazložene razloge zbog čega nisu ispunjeni uslovi i dostavlja se nadležnom organu elektronskim putem.
Prilikom izdavanja vize za duži boravak (viza tip D) u skladu sa čl. 8-13. ovog pravilnika, strancu se generiše privremeni evidencijski jedinstveni broj u cilju obezbeđivanja ostvarivanja prava i izvršavanja obaveza stranca pred nadležnim organima Republike Srbije, nakon ulaska u zemlju i isti se štampa na obrascu vizne nalepnice.
Član 16
Prilikom podnošenja zahteva za izdavanje vize za duži boravak (viza D), po osnovu obavljanja poslova akreditovanog stranog novinara, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva prilaže se, odnosno pribavlja se akreditacija ministarstva nadležnog za poslove informisanja.
Član 17
Prilikom podnošenja zahteva za izdavanje vize za duži boravak (viza D), po osnovu volontiranja, pored priloga propisanih u čl. 25. i 26. Zakona, kao dokaz opravdanosti Zahteva prilaže se, odnosno pribavlja se:
1) ugovor o volontiranju;
2) akt državnog organa o upisu organizatora volontiranja u propisanu evidenciju organizatora volontiranja, odnosno potvrda o podacima iz evidencije organizatora volontiranja, koji nisu stariji od šest meseci;
3) program volontiranja, a ako je organizator volontiranja privredno društvo ili javno preduzeće i saglasnost nadležnog organa na taj program.
Član 18
Prilikom podnošenja zahteva za izdavanje vize za duži boravak (viza D), po osnovu eksperta na realizaciji projekta u saradnji sa državnim organima Republike Srbije, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva prilaže se i dopis nadležnog državnog organa, jedinice lokalne samouprave ili druge organizacije ili udruženja o potrebi angažovanja stranog državljanina, njegovoj funkciji i vremenskom periodu trajanja angažovanja.
Član 19
Prilikom podnošenja zahteva za izdavanje vize za duži boravak (viza D) po osnovu realizacije audio-vizuelnog dela (stranac koji je angažovan na realizaciji audio-vizuelnog dela, odnosno kao član autorske i glumačke ekipe koja na teritoriji Republike Srbije proizvodi audio ili vizuelno delo), pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva prilaže se, odnosno pribavlja se:
1) ugovor o poslovnoj saradnji zaključen između domaćeg i stranog privrednog subjekta;
2) potvrda izdata od strane privrednog subjekta iz Republike Srbije;
3) potvrda o angažovanju stranca, izdata od strane stranog privrednog subjekta, sa vremenskim periodom angažovanja.
Kao dokaz opravdanosti zahteva razmatra se i izvod o registraciji privrednog subjekta u Republici Srbiji.
Član 20
Prilikom podnošenja zahteva za izdavanje vize za duži boravak (viza D) po osnovu obavljanja sezonskih poslova, pored priloga propisanih u članu 25. Zakona i dokaza o dovoljnom iznosu finansijskih sredstava za troškove smeštaja ili drugog dokaza u vezi sa smeštajem, u skladu sa Zakonom, kao dokaz opravdanosti Zahteva prilaže se, odnosno pribavlja se ponuda za obavljanje sezonskih poslova i to isključivo u delatnostima koje su propisane zakonom kojim je uređeno pojednostavljeno radno angažovanje na sezonskim poslovima u određenim delatnostima (u daljem tekstu: ponuda).
Ponuda naročito sadrži:
1) podatke o poslodavcu, i to: naziv, sedište, matični broj, šifru delatnosti;
2) podatke o sezonskom poslu, i to: opis posla, mesto rada, očekivano trajanje radnog angažovanja;
3) podatke o uslovima rada i smeštaja, i to: visinu naknade za rad, bez poreza i doprinosa, trajanje dnevnog i nedeljnog radnog vremena, uslove smeštaja i ishrane, u skladu sa zakonom i opštim aktom poslodavca.
Viza za duži boravak (viza D) po osnovu obavljanja sezonskih poslova može se odobriti na vremenski period i na način kako je propisano odredbama zakona kojim je uređeno pojednostavljeno radno angažovanje na sezonskim poslovima u određenim delatnostima.
Kao dokaz opravdanosti zahteva razmatra se i izvod o registraciji poslodavca u Republici Srbiji.
Član 21
Prilikom podnošenja zahteva za izdavanje vize za duži boravak (viza D), po osnovu školovanja, odnosno studiranja, pored priloga propisanih čl. 25. i 26. Zakona, kao dokaz opravdanosti Zahteva prilaže se potvrda o upisu u osnovnu ili srednju školu, odnosno visokoškolsku obrazovnu ustanovu, verifikovanu od strane ministarstva nadležnog za poslove prosvete.
Prilikom podnošenja zahteva za izdavanje vize za duži boravak (viza D), po osnovu učenja srpskog jezika, pored priloga propisanih čl. 25. i 26. Zakona, kao dokaz o opravdanosti zahteva prilaže se potvrda o pohađanju kursa srpskog jezika sa navedenim početkom kursa i periodom trajanja.
U slučaju iz st. 1. i 2. ovog člana, kao dokaz o opravdanosti zahteva razmatra se i potvrda da je obrazovna ustanova verifikovana u Republici Srbiji, odnosno izvod o registraciji pravnog lica ili preduzetnika u Republici Srbiji kod kojeg pohađa časove srpskog jezika.
Stranac iz stava 2. ovog člana prilaže i dokaze o nameri školovanja u Republici Srbiji (dokaz o pokrenutom postupku priznavanja strane školske isprave, dokaz o uplati propisane rate školarine, dopis obrazovne ustanove i sl.).
Član 22
Prilikom podnošenja zahteva za izdavanje vize za duži boravak (viza D), po osnovu učestvovanja u programu međunarodne razmene učenika/studenata, pored priloga propisanih čl. 25. i 26. Zakona, kao dokaz opravdanosti Zahteva prilaže se potvrda o učestvovanju u međunarodnom programu razmene učenika/studenata, izdatu od strane verifikovane ustanove, sa navedenim vremenskim trajanjem programa.
Član 23
Prilikom podnošenja zahteva za izdavanje vize za duži boravak (viza D), po osnovu naučno istraživačkog rada, pored priloga propisanih čl. 25. i 26. Zakona, kao dokaz opravdanosti Zahteva prilaže se:
1) izvod o registraciji akreditovane naučnoistraživačke organizacije u Republici Srbiji kod koje stranac obavlja naučnoistraživački rad;
2) ugovor zaključen sa naučnoistraživačkom organizacijom o obavljanju naučnoistraživačkog rada i sprovođenja istraživačkih aktivnosti;
3) uverenje ustanove, odnosno pravnog lica kod kojeg stranac obavlja naučnoistraživački rad, sa datumom početka i periodom trajanja istraživačkog rada.
Član 24
Prilikom podnošenja zahteva za izdavanje vize za duži boravak (vize D), po osnovu drugih naučno obrazovnih aktivnosti, pored priloga propisanih čl. 25. i 26. Zakona, kao dokaz opravdanosti Zahteva prilaže se:
1) po osnovu realizovanja naučnih aktivnosti, zaključen ugovor o obavljanju naučne aktivnosti, odnosno uverenje, u kome je naveden datum početka i period trajanja navedenih naučnih aktivnosti;
2) po osnovu neformalnog obrazovanja, odnosno pohađanja obuke ili kursa za sticanje novog zanimanja ili profesije (npr. obuka za pilote, akademija za obuke iz oblasti IT i sl.) zaključen ugovor o sprovođenju obuke radi obrazovanja i sticanja novog zanimanja i profesije, u kome je naveden datum početka i period trajanja navedenih obrazovnih aktivnosti;
3) po osnovu sportskog usavršavanja mlađih kategorija sportista, zaključen ugovor o sportskom usavršavanju i pohađanju sportske škole, u kome je naveden datum početka i period trajanja navedenih aktivnosti.
Kao dokaz o opravdanosti zahteva, razmatra se i izvod o registraciji pravnog lica ili ustanove u Republici Srbiji gde stranac obavlja naučnu aktivnost, odnosno privrednog subjekta koje organizuje programe neformalnog obrazovanja, odnosno privrednog subjekta pružaoca usluge koji sprovodi program sportskog usavršavanja za mlađe sportske kategorije, u skladu sa zakonom kojim se uređuje oblast sporta.
Član 25
Prilikom podnošenja zahteva za izdavanje vize za duži boravak (viza D), po osnovu spajanja porodice, pored priloga propisanih čl. 25. i 26. Zakona, kao dokaz opravdanosti Zahteva prilaže se:
1) u slučaju braka sa državljaninom Republike Srbije, izvod iz matične knjige venčanih izdat od strane nadležnih organa Republike Srbije;
2) u slučaju braka sa strancem kome je izdata jedinstvena dozvola, odobren privremeni boravak ili strancem kome je odobreno stalno nastanjenje, dokument o postojanju bračne zajednice sa strancem, u skladu sa nacionalnim zakonodavstvom zemlje gde je bračna zajednica uspostavljena;
3) u slučaju vanbračne zajednice sa državljaninom Republike Srbije ili strancem kome je izdata jedinstvena dozvola, odobren privremeni boravak ili odobreno stalno nastanjenje, dokaz o slobodnom bračnom stanju za oba partnera i drugi dokazi o postojanju vanbračne zajednice;
4) u slučaju podnošenja Zahteva po osnovu spajanja porodice za stranca koji se u skladu sa Zakonom izuzetno može smatrati članom uže porodice, izvod iz matične knjige rođenih i dokaz da podnosilac zahteva zavisi od lica sa kojim traži privremeni boravak i da nema adekvatnu porodičnu brigu i negu u zemlji porekla, odnosno da zbog svog zdravstvenog stanja ne može da podmiruje svoje potrebe;
5) u slučaju podnošenja zahteva po osnovu spajanja porodice za maloletnika, izvod iz matične knjige rođenih;
6) u slučaju spajanja porodice sa strancem kome je u Republici Srbiji odobren azil, kopija rešenja o odobrenom azilu u Republici Srbiji i kopija lične karte za člana uže porodice po osnovu kog se podnosi Zahtev, kao i drugi dokazi o srodstvu.
Drugim dokazima iz stava 1. tačka 3) ovog člana kojim stranac može dokazivati postojanje vanbračne zajednice smatraju se izjave vanbračnih partnera i overene izjave dva svedoka o trajnijoj zajednici života, dokazi o zajedničkoj adresi stanovanja, odnosno izvod iz registra vanbračnih zajednica, ukoliko se isti vodi u zemlji gde je postojala vanbračna zajednica i dr.
Ako je u vanbračnoj zajednici rođeno zajedničko dete, kao dokaz o postojanju vanbračne zajednice pribavlja se, odnosno prilaže se, u skladu sa zakonom, izvod iz matične knjige rođenih za dete.
Član 26
Prilikom podnošenja zahteva za izdavanje vize za duži boravak (viza D), po osnovu obavljanja verske službe, pored priloga propisanih čl. 25. i 26. Zakona, kao dokaz opravdanosti Zahteva prilaže se ugovor o radu ili dopis registrovane crkve ili verske zajednice u Republici Srbiji, u kome se navodi da je stranac angažovan kao sveštenik ili verski službenik.
Uz dokaz iz stava 1. ovog člana za dokazivanje opravdanosti Zahteva razmatra se i izvod o registraciji crkve ili verske zajednice u Republici Srbiji.
Član 27
Prilikom podnošenja zahteva za izdavanje vize za duži boravak (viza D), po osnovu lečenja, pored priloga propisanih čl. 25. i 26. Zakona, kao dokaz opravdanosti Zahteva prilaže se dopis zdravstvene ustanove u kome se navodi mesto lečenja i potreba kontinuiranog lečenja, sa navođenjem vremenskog perioda trajanja lečenja.
Uz dokaz iz stava 1. ovog člana razmatra se i rešenje o registraciji zdravstvene ustanove u Republici Srbiji.
Prilikom podnošenja zahteva za izdavanje vize za duži boravak (viza D), po osnovu nege, pored priloga propisanih čl. 25. i 26. Zakona, kao dokaz opravdanosti Zahteva prilaže se dopis ustanove socijalne zaštite.
Uz dokaz iz stava 1. ovog člana razmatra se i rešenje o registraciji ustanove socijalne zaštite u Republici Srbiji i licenca za rad izdata od strane organa nadležnog za poslove socijalne zaštite.
Član 28
Prilikom podnošenja zahteva za izdavanje vize za duži boravak (viza D), po osnovu vlasništva nad nepokretnosti, pored priloga propisanih čl. 25. i 26. Zakona, kao dokaz opravdanosti Zahteva prilaže se izvod iz lista nepokretnosti.
Izuzetno od stava 1. ovog člana, odnosno ako nije izvršen upis u katastar nepokretnosti, dokazom o opravdanosti zahteva po osnovu prava svojine nad nepokretnošću može se smatrati i drugi dokument kojim se dokazuje vlasništvo nad nepokretnošću (overen kupoprodajni ugovor, ugovor o poklonu, ostavinsko rešenje, rešenje o porezu na imovinu, sudska presuda, dokument o doživotnom pravu stanovanja i sl.).
Član 29
Pozivno pismo po pravilu se podnosi elektronskim putem, na Portalu za strance.
Ako u ime stranca zahtev podnosi poslodavac, pozivno pismo se podnosi isključivo elektronskim putem, na Portalu za strance.
Pozivno pismo fizičkog lica overava se kod organa nadležnog za overu pismena, i prilaže se u obliku digitalizovanog dokumenta prilikom podnošenja zahteva za izdavanje vize.
Pozivno pismo pravnog lica, overava se kvalifikovanim elektronskim potpisom zakonskog zastupnika u okviru elektronske usluge na Portalu za strance i prilaže se prilikom podnošenja zahteva za izdavanje vize elektronskim putem unošenjem identifikacionog broja pozivnog pisma u odgovarajuće polje na zahtevu.
Fizičko lice koje poziva stranca u posetu može da koristi obrazac pozivnog pisma fizičkog lica (Obrazac 1.), koji je odštampan u prilogu ovog pravilnika i čini njegov sastavni deo.
Pravno lice koje poziva stranca u posetu može da koristi obrazac pozivnog pisma pravnog lica (Obrazac 2.), koji je odštampan u prilogu ovog pravilnika i čini njegov sastavni deo.
Član 30
Ovaj pravilnik stupa na snagu osmog dana od objavljivanja u "Službenom glasniku Republike Srbije" a primenjuje se od 1. marta 2025. godine.
Obrazac 1.
POZIVNO PISMO
Ja, dole potpisani/a,
,
(ime i prezime)
rođen/a
, državljanin
,
(datum, mesto i država rođenja)
nosilac lične karte/putne isprave broj ____________________,
nastanjen/a u
,
(adresa i broj telefona)
zanimanje
____________________________________,
zaposlen/a
u
,
(naziv i adresa poslodavca)
ovim pozivam:
,
(ime i prezime)
rođen/e
, državljanin
,
(datum i mesto rođenja)
nosilac lične karte/putne isprave br.
____________________
,
izdate u
, dana
, koji važi do
,
(mesto)
(datum)
(datum)
sa prebivalištem/boravištem
,
(država, mesto)
_____________________________________________________________________
(navesti u kakvom je odnosu prema pozivaru - dete, bračni drug, prijatelj, ostalo)
da me poseti
u periodu od
do
,
(navesti br. poseta: jedan, dva ili više puta)
(datum)
(datum)
s tim što će ukupno trajanje boravka imenovanog u Republici Srbiji biti ______ dana. Imenovani/a će boraviti na adresi: ________________________________________________________.
Ovim se obavezujem da ću snositi sve troškove boravka imenovanog u Republici Srbiji, uključujući i troškove smeštaja i izdržavanja, kao i eventualne troškove prinudnog udaljenja iz Republike Srbije. Obavezujem se i da ću ispuniti sve obaveze imenovanog koje nastanu prema Ministarstvu unutrašnjih poslova Republike Srbije eventualnim smeštajem imenovanog u Prihvatilište za strance do prinudnog udaljenja iz Republike Srbije. Obavezujem se i da ću se u potpunosti pridržavati članova 13. i 13a. Zakona o strancima.
U
, dana
godine.
(mesto)
(datum)
____________________________
(overeni potpis pozivara)
Napomena:
Prema članu 27. Zakona o strancima: "Pozivar se pozivnim pismom obavezuje da će snositi troškove boravka i prinudnog udaljenja stranca sa teritorije Republike Srbije, kao i troškove eventualnog boravka i smeštaja stranca u prihvatilištu za strance, ukoliko se oni ne mogu naplatiti od stranca."
Obrazac 2.
POZIVNO PISMO
________________________________________________________
(naziv i sedište pravnog lica)
_______________________________________
__________________________________________
(matični broj u registru)
(ime i prezime lica ovlašćenog za zastupanje)
Ovim pozivam:
IME / NAME ___________________________________________
PREZIME / SURNAME __________________________________
DATUM ROĐENJA / DATE OF BIRT ________________________
MESTO ROĐENJA / PLACE OF BIRT ______________________
DRŽAVLJANIN / CITIZENSHIP __________________________
BROJ PASOŠA / PASSPORT NO. _________________________
IZDAT U / PLACE OF ISSUE ______________________________
DATUM IZDAVANJA / DATE OF ISSUE ____________________
VAŽI DO / DATE OF EXPIRY ____________________________
ZANIMANJE / PROFESSION ____________________________
BROJ POSETA / NO. OF ATTENDANCE ___________________
U PERIODU OD / IN THE PERIOD FROM _______________ DO / TO _____________________
Ukupno će boraviti u Republici Srbiji _________ dana, u svrhu nastavka poslovne saradnje. Imenovani/a je poslovno boravio/la u Republici Srbiji ___________________________
Boraviće na adresi
(adresa hotela, odnosno drugog mesta boravka)
Kontakt lice za potrebna obaveštenja
_____________________
__________________________________________________________________________________
(ime i prezime, radna funkcija, broj telefona i mejl adresa)
Ovim se obavezujemo da ćemo, prema potrebi, snositi sve troškove proizašle iz boravka imenovanog/ne u Republici Srbiji, uključujući i troškove smeštaja i izdržavanja, kao i eventualne troškove prinudnog udaljenja iz Republike Srbije. Obavezujemo se da ćemo ispuniti sve obaveze imenovanog/ne koje nastanu prema Ministarstvu unutrašnjih poslova Republike Srbije eventualnim smeštajem imenovanog/ne u Prihvatilište za strance do prinudnog udaljenja iz Republike Srbije. Obavezujemo se i da ćemo se u potpunosti pridržavati članova 13. i 13a Zakona o strancima.
U
, dana
godine.
(mesto)
(datum)
____________________________
(pečat i potpis pozivara)
Napomena:
Prema članu 27. Zakona o strancima: "Pozivar se pozivnim pismom obavezuje da će snositi troškove boravka i prinudnog udaljenja stranca sa teritorije Republike Srbije, kao i troškove eventualnog boravka i smeštaja stranca u prihvatilištu za strance, ukoliko se oni ne mogu naplatiti od stranca."