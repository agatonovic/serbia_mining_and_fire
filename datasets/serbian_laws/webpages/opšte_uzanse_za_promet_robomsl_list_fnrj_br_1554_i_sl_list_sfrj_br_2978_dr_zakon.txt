Title: OPŠTE UZANSEZA PROMET ROBOM
URL: https://www.paragraf.rs/propisi/opste-uzanse-promet-robom.html
Extracted: 2025-07-06T23:08:58.806149
================================================================================

Sve informacije o propisu nađite
OVDE
.
Tweet
Prijavite se na
mailing listu
!
OPŠTE UZANSE
ZA PROMET ROBOM
("Sl. list FNRJ", br. 15/54 i "Sl. list SFRJ", br. 29/78 - dr. zakon)
I VAŽENJE UZANSA
1
Poslovi za koje važe Opšte uzanse
Ove uzanse važe za kupovinu i prodaju robe.
Uzanse koje se izrično ne odnose samo na kupovinu i prodaju 
	robe važe i za ostale poslove prometa robom.
Uzanse koje se izrično odnose samo na kupovinu i prodaju robe 
	shodno se primenjuju i na ostale poslove prometa robom.
Kao poslovi prometa robom u smislu ovih uzansa smatraju se, 
	pored kupovine i prodaje robe, zamena robe, kao i poslovi posredništva, zastupništva, 
	komisiona, prevoza, otpremništva (špedicije), uskladištenja i osiguranja.
2
Slučajevi u kojima se primenjuju Opšte uzanse
Ove uzanse primenjuju se kad su stranke pristale na njihovu 
	primenu.
Smatra se da su stranke pristale na primenu ovih uzansa u poslovima 
	u kojima je, za slučaj spora, propisana ili ugovorena nadležnost državne arbitraže, 
	ukoliko iz ugovora ne proističe da su stranke isključile njihovu primenu.
3
Načelo poštenja i savesnosti
Poštenje i savesnost je osnovno načelo koga se stranke moraju 
	pridržavati u poslovima prometa robom.
Stranke se ne mogu pozivati na neku od ovih uzansa, ako bi 
	njena primena u datom slučaju proizvela posledice protivne tome načelu.
II ZAKLJUČIVANJE UGOVORA
1. O zaključivanju ugovora uopšte
4
Saglasnost stranaka o bitnim sastojcima ugovora
Ugovor je zaključen kad su se stranke saglasile o bitnim sastojcima 
	ugovora.
5
Bitni sastojci ugovora po volji stranaka
Pored bitnih sastojaka ugovora po prirodi posla, kao bitan 
	sastojak smatra se i onaj uslov, rok ili koja druga tačka ugovora od koje 
	makar i jedna stranka čini zavisnim zaključenje ugovora.
6
Bitni sastojci ugovora o kupovini i prodaji
Bitni sastojci ugovora o kupovini i prodaji, po prirodi posla, 
	su predmet i cena.
Predmet i cena moraju biti ugovorom određeni.
Predmet je određen kad je ugovorom ujedno određena i njegova 
	količina; smatra se da je količina određena i kad se prema ugovoru može odrediti.
Smatra se da je cena određena i kad je ugovorom predviđen način 
	na koji se može odrediti, kao i kad se može odrediti prema okolnostima.
Cena je određena i kad je propisana od nadležnog organa.
7
Način izražavanja saglasnosti stranaka
Stranke mogu zaključiti ugovor, neposredno ili posredno preko 
	drugih lica, na bilo koji način iz koga jasno proističe njihova saglasnost.
Saglasnost stranaka može biti izražena izrično ili prećutno.
8
Oblik ugovora
Kad su se stranke saglasile da će ugovor imati određeni oblik, 
	ugovor je zaključen tek kad bude sastavljen u tom obliku, izuzev ako iz okolnosti 
	proističe da stranke nisu uslovile punovažnost ugovora ispunjenjem tog oblika.
Za promene ugovora koji je po sporazumu stranaka sastavljen 
	u određenom obliku taj oblik je potreban samo ako je to ugovoreno.
9
Pismeni oblik ugovora
Ako je za punovažnost ugovora propisano da mora biti sastavljen 
	napismeno, ili ako su se stranke tako sporazumele, ugovor se smatra zaključenim 
	kad ga stranke potpišu.
Pismeni ugovor se sastavlja, po pravilu, u onoliko primeraka 
	koliko ima stranaka.
Ako je pismeni ugovor umnožen ili preveden na drugi jezik, 
	merodavan je izvorni ugovor potpisan od stranaka.
Ako su stranke potpisale više primeraka izvornog ugovora, merodavan 
	je primerak koji su kao takav odredile, a ako to nisu odredile, onda se u 
	vezi sa ostalim dokazima i utvrđenim okolnostima ceni koji je od izvornih 
	primeraka merodavan.
10
Važenje odredaba koje nisu unete u ugovor određenog oblika
Kad su se stranke saglasile da će ugovor imati određeni oblik, 
	ne obavezuje ih ono što nije uneto u ugovor sastavljen u tom obliku.
Ali, ako stranke nisu punovažnost ugovora uslovile ispunjenjem 
	tog oblika, obavezuje ih ono što su ugovorile, a što nije uneto u taj ugovor, 
	ukoliko nije s njim u suprotnosti.
2. Zaključivanje ugovora između prisutnih stranaka
11
Trenutak zaključenja ugovora
Ugovor između prisutnih stranaka zaključen je u trenutku kad 
	jedna stranka prihvati ponudu za zaključenje ugovora koju joj je stavila druga 
	stranka.
12
Ponuda
Ponuda za zaključenje ugovora mora sadržavati sastojke koji 
	su bitni po prirodi tog ugovora.
Kao ponuda smatra se i izlaganje robe sa označenjem cene, ukoliko 
	iz okolnosti ne proističe što drugo.
13
Prihvatanje ponude
Izjava o prihvatanju ponude mora u svemu biti saglasna sa ponudom.
Kad izjava o prihvatanju ponude nije u svemu saglasna sa ponudom, 
	smatra se da je ponuda odbijena i da je ujedno učinjena nova ponuda od strane 
	ponuđenog.
14
Vreme za koje je ponudilac vezan ponudom
Kad je u ponudi određen rok za prihvatanje, ponudilac je vezan 
	ponudom do isteka toga roka.
Ponuda u kojoj nije određen rok za prihvatanje ne obavezuje 
	ponudioca ako je ponuđeni odmah ne prihvati.
Izjava o prihvatanju ponude učinjena sa zadocnjenjem smatra 
	se kao nova ponuda od strane ponuđenog.
15
Pismena potvrda o usmeno zaključenom ugovoru
Svaka stranka može od druge stranke zahtevati pismenu potvrdu 
	usmeno zaključenog ugovora.
Pismena potvrda može se zahtevati sve dok druga stranka ne 
	ispuni ugovor.
Usmeno zaključeni ugovor je punovažan iako pismena potvrda 
	nije data.
16
Traženje pismene potvrde
Stranka koja traži pismenu potvrdu ugovora dostaviće drugoj 
	stranci dva istovetna primerka potvrde u obliku ugovora ili zaključnice, koje 
	je sama potpisala, i pozvati drugu stranku da joj vrati jedan primerak pošto 
	ga potpiše.
Pismena potvrda mora u svemu odgovarati usmeno zaključenom 
	ugovoru.
17
Izdavanje pismene potvrde
Stranka koja je pozvana da izda pismenu potvrdu ugovora treba 
	da u roku od tri dana od prijema poziva preda pismenu potvrdu neposredno drugoj 
	stranci ili pošti preporučenim pismom.
Ako pozvana stranka ne potpiše i ne vrati pismenu potvrdu u 
	određenom roku, druga stranka može tražiti da se utvrdi postojanje ugovora 
	i da joj pozvana stranka naknadi štetu koju je pretrpela usled toga što nije 
	izdata pismena potvrda.
3. Zaključivanje ugovora između odsutnih stranaka
18
Trenutak zaključenja ugovora
Ugovor između odsutnih stranaka zaključen je u trenutku kada 
	ponudilac primi izjavu ponuđenoga da prihvata ponudu za zaključenje ugovora.
19
Ponuda
Ponuda za zaključenje ugovora mora sadržavati sastojke koji 
	su bitni po prirodi tog ugovora.
Slanje cenovnika, tarifa, prospekata, oglašavanje u novinama 
	i slično, ne smatra se ponudom, ako suprotno ne proističe iz njihove sadržine.
20
Prihvatanje ponude
Izjava o prihvatanju ponude mora u svemu biti saglasna sa ponudom.
Kad izjava o prihvatanju ponude nije u svemu saglasna sa ponudom, 
	smatra se da je ponuda odbijena i da je ujedno učinjena nova ponuda od strane 
	ponuđenog.
Smatra se da je u takvom slučaju ugovor zaključen ako raniji 
	ponudilac započne sa ispunjenjem nove ponude, a raniji ponuđeni je to saznao 
	u roku za prihvatanje te ponude.
21
Ponuda i prihvatanje ponude izjavom neovlašćenog lica 
	na poslovnoj hartiji
Pismena ponuda obavezuje ponudioca, iako je nije potpisalo 
	ovlašćeno lice, samo u slučaju:
ako je ponuda sačinjena na hartiji sa odštampanim ili utisnutim 
	oznakama ponudioca, kojom se on u svom poslovanju služi;
ako je ponuda snabdevena pečatom ili štambiljem ponudioca i 
	potpisana na uobičajeni način;
ako se ponuda odnosi na posao kojim se ponudilac redovno bavi 
	i ne prelazi obim njegovog normalnog poslovanja; i
ako ponuđeni nije znao da je ponudu potpisalo neovlašćeno lice.
Isto važi i za izjavu ponuđenoga o prihvatanju ponude.
22
Vreme za koje je ponudilac vezan ponudom
Ponudilac koji učini ponudu odsutnom licu i odredi mu rok za 
	prihvatanje, vezan je ponudom do isteka toga roka.
Ako ponudilac nije odredio rok za prihvatanje ponude, vezan 
	je ponudom za vreme koje je, prema redovnom toku stvari, potrebno da ponuda 
	stigne ponuđenome i da blagovremeno učinjena izjava ponuđenoga o prihvatanju 
	ponude stigne ponudiocu.
U to vreme računa se i vreme potrebno za razmatranje ponude, 
	ali ponudilac koji nije odredio rok za prihvatanje ponude ne može biti vezan 
	ponudom duže od osam dana.
23
Rok za prihvatanje ponude određen izrazom "odmah" 
	i slično
Ako je ponudilac odredio rok za prihvatanje ponude izrazom 
	"odmah", "bez odlaganja", "narednom poštom" 
	ili sličnim izrazima, izjava o prihvatanju je blagovremena ako je predata, 
	neposredno ponudiocu ili pošti, prvog narednog radnog dana po prijemu ponude.
Izjavu o prihvatanju ponude treba poslati istim ili bržim sredstvom 
	od onoga kojim je poslata ponuda.
24
Zadocnela izjava o prihvatanju ponude
Izjava o prihvatanju ponude učinjena sa zadocnjenjem smatra 
	se kao nova ponuda od strane ponuđenog.
Ali, ako je izjava o prihvatanju, koja je učinjena blagovremeno, 
	stigla ponudiocu nakon što je protekao rok za prihvatanje, a ponudilac je 
	znao ili je mogao znati da je izjava otposlata blagovremeno, ugovor je zaključen.
Ipak, ugovor u takvom slučaju nije zaključen ako ponudilac 
	odmah, a najkasnije prvog narednog radnog dana po prijemu izjave, ili i pre 
	prijema izjave a po isteku roka za prihvatanje ponude, izvesti ponuđenog da 
	se zbog zadocnjenja ne smatra vezan svojom ponudom.
25
Više jednovremenih ponuda i ponuda za više predmeta
Ako je isti ponudilac učinio jednovremeno više ponuda, ponuđeni 
	može prihvatiti i samo neku od tih ponuda, ukoliko iz ponude ne proističe 
	što drugo, ili ukoliko predmeti ponuda, po svojoj nameni, ne čine celinu.
Isto važi i za slučaj kad se jedna ponuda odnosi na više predmeta.
26
Opozivanje ponude i izjave o prihvatanju ponude
Ponuda se smatra opozvanom ako izjava o njenom opozivanju stigne 
	ponuđenom pre ponude ili u isto vreme kad i ponuda.
Isto važi i za opozivanje izjave o prihvatanju ponude.
27
Mesto zaključenja ugovora
Smatra se da je ugovor zaključen u mestu u kome ponudilac ima 
	svoje sedište ili prebivalište.
4. Zaključivanje ugovora preko telefona, putem telegrama i preko 
	teleprintera
28
Zaključivanje ugovora preko telefona
Ugovor se može zaključiti preko telefona.
Smatra se da su ponuda i izjava o prihvatanju ponude preko 
	telefona učinjene između prisutnih lica, ako su stranke ili od njih ovlašćena 
	lica bili lično u telefonskoj vezi.
29
Zaključivanje ugovora putem telegrama
Ugovor se može zaključiti putem telegrama.
Smatra se da su ponuda i izjava o prihvatanju ponude putem 
	telegrama učinjene između odsutnih lica.
30
Pismena potvrda ponude i izjave o prihvatanju ponuda 
	datih preko telefona ili putem telegrama
Ponudilac treba da svoju ponudu, a ponuđeni svoju izjavu o 
	prihvatanju ponude, koje su učinjene preko telefona ili putem telegrama, potvrdi 
	drugoj stranci preporučenim pismom, po mogućnosti istog, a najkasnije sledećeg 
	radnog dana nakon što je učinjena.
Na punovažnost ugovora zaključenog preko telefona ili putem 
	telegrama ne utiče to što ponuda ili izjava o prihvatanju ponude nije pismeno 
	potvrđena.
Stranka koja nije dala pismenu potvrdu odgovara drugoj stranci 
	za štetu koju je ova usled toga pretrpela.
31
Zaključivanje ugovora preko teleprintera
Ugovor se može zaključiti preko teleprintera.
Smatra se da su ponuda i izjava o prihvatanju ponude preko 
	teleprintera učinjene između prisutnih lica, ako su stranke ili od njih ovlašćena 
	lica bili lično u teleprinterskoj vezi.
Pošiljalac ne može osporavati punovažnost ponude ili izjave 
	o prihvatanju ponude otpremljene u njegovo ime preko njegovog teleprintera.
5. Zaključivanje ugovora po pristupanju (athezijom)
32
Generalna ponuda
Ugovor je zaključen po pristupanju kad jedna stranka prihvati 
	generalnu ponudu druge stranke za zaključenje ugovora.
Kao generalna ponuda smatraju se opšti uslovi pod kojima ponudilac 
	nudi zaključenje ugovora, bez obzira u kom su obliku dati.
Opšti uslovi čine sadržinu ugovora i obavezuju stranku koja 
	pristupa samo ukoliko su joj bili poznati u trenutku zaključenja ugovora.
Smatra se da su opšti uslovi bili poznati stranci koja pristupa, 
	ako su joj pre zaključenja ugovora bili predati, ili su bili objavljeni na 
	propisan ili uobičajen način.
33
Posebne odredbe athezionog ugovora
Ugovor po pristupanju može sadržavati i posebne odredbe o kojima 
	su se stranke saglasile.
Kad su posebne odredbe u suprotnosti sa opštim uslovima, važe 
	posebne odredbe.
6. Prećutno zaključivanje ugovora (konkludentne radnje)
34
Primeri prećutno zaključenog ugovora
Ugovor je prećutno zaključen kad iz radnji stranaka proističe 
	da su se saglasile na zaključenje ugovora, kao na primer:
kad jedna stranka u svoje ime i za svoj račun raspolaže robom 
	koju je primila od druge stranke, smatra se da je zaključen ugovor o kupovini 
	i prodaji, ako primalac nije znao da je roba poslata u drugu svrhu;
kad jedna stranka preda drugoj stranci dokumenta na osnovu 
	kojih se može raspolagati robom, a druga stranka ta dokumenta primi, smatra 
	se da je zaključen ugovor o kupovini i prodaji, ako primalac nije znao da 
	su dokumenta predata u drugu svrhu;
kad kupac robu koja mu je predata "na ogled", "na 
	probu", "na pogled", "po viđenju", ne vrati u roku 
	koji je bio ugovoren za njegovu izjavu da li robu prima, smatra se da je zaključen 
	ugovor o kupovini i prodaji;
kad vozar ili špediter primi robu sa naznačenom adresom primaoca, 
	smatra se da je zaključen ugovor o prevozu ili špediciji;
kad skladištar primi robu bez određenog naloga, smatra se da 
	je zaključen ugovor o uskladištenju.
35
Prihvatanje ponude ćutanjem
Ćutanje samo po sebi ne smatra se prihvatanjem ponude.
Ali kad ponuđeni stoji u stalnoj poslovnoj vezi sa ponudiocem 
	u pogledu određene robe, smatra se da je prihvatio ponudu koja se odnosi na 
	takvu robu, ako je nije odmah ili u ostavljenom roku odbio.
Isto tako, lice koje se ponudilo drugome da izvršava njegove 
	naloge za obavljanje određenih poslova, ili izvršenje takvih naloga spada 
	u njegovu poslovnu delatnost, treba da izvrši dobijeni nalog ako ga nije odmah 
	odbilo.
Ako u takvim slučajevima ponuda ili nalog nije odbijen, smatra 
	se da je ugovor zaključen u trenutku kad je ponuda ili nalog stigao ponuđenome.
36
Prećutno produženje ugovora
Kad jedna stranka po isteku vremena za koje je važio ugovor 
	o redovnoj isporuci robe ili ugovor o redovnom vršenju usluga, nastavi sa 
	isporukom takve robe ili vršenjem takvih usluga, a druga stranka se tome na 
	vreme ne usprotivi, važenje ranijeg ugovora produžava se pod istim uslovima, 
	ako se tome ne protivi priroda samog ugovora, ili ako iz ugovora ili okolnosti 
	ne proističe da druga stranka nije htela produženje važenja ugovora.
Produženi ugovor važi sve dok ga jedna od stranaka ne otkaže 
	uz primereni otkazni rok.
7. Zaključivanje ugovora preko punomoćnika
37
Vrste punomoći
Ugovor se može zaključiti preko punomoćnika.
Stranka može ovlastiti punomoćnika da u njeno ime zaključi 
	jedan ili više određenih ugovora (specijalna punomoć), ili da zaključuje sve 
	ugovore jedne ili više određenih vrsta (generalna punomoć).
Ovlašćenje za zaključivanje ugovora može biti ograničeno na 
	određeno vreme, ili dato pod određenim uslovima.
38
Zaključivanje ugovora u ime vlastodavca u granicama ovlašćenja
Punomoćnik može raditi samo u granicama ovlašćenja.
Ugovor koji je punomoćnik zaključio u ime vlastodavca u granicama 
	ovlašćenja obavezuje vlastodavca.
Ugovor koji je punomoćnik zaključio u granicama ovlašćenja 
	obavezuje vlastodavca iako nije izrično rečeno da se zaključuje u njegovo 
	ime, kad je to druga stranka znala ili je morala znati.
39
Prekoračenje ovlašćenja
Ugovor ne obavezuje vlastodavca ukoliko je punomoćnik prekoračio 
	granice ovlašćenja.
Ali i takav ugovor obavezuje vlastodavca ako druga stranka 
	nije znala niti je morala znati da je punomoćnik prekoračio granice ovlašćenja.
Kad je punomoćnik pri zaključenju ugovora prekoračio granice 
	ovlašćenja, a druga stranka je za to znala ili je morala znati, zaključeni 
	ugovor obavezuje vlastodavca u onim granicama koje odgovaraju datom ovlašćenju, 
	ako je prema prirodi posla moguće ispuniti ugovor samo u tom delu.
40
Punomoćnik po zaposlenju
Punomoćnikom se smatra i lice kome je stranka poverila obavljanje 
	takvih dužnosti iz kojih, po redovnom toku stvari, proističe i ovlašćenje 
	za zaključivanje određenih ugovora ili vršenje drugih određenih poslova u 
	granicama tih dužnosti.
41
Zaključivanje ugovora od strane neovlašćenog lica
Ugovor koji neko lice zaključi kao punomoćnik u ime drugoga 
	bez njegovog ovlašćenja obavezuje neovlašćeno zastupanog samo ako on ugovor 
	naknadno odobri.
Stranka sa kojom je ugovor zaključen može zahtevati od neovlašćeno 
	zastupanog da se u primerenom roku izjasni da li ugovor odobrava.
Ako neovlašćeno zastupani ni u ostavljenom roku ugovor ne odobri, 
	stranka sa kojom je ugovor zaključen nije više vezana ugovorom.
U tom slučaju stranka sa kojom je ugovor zaključen, može od 
	lica koje je kao punomoćnik bez ovlašćenja zaključilo ugovor tražiti naknadu 
	štete, ako u trenutku zaključenja ugovora nije znala niti je morala znati 
	da to lice nije imalo ovlašćenje za zaključenje ugovora.
42
Ugovor zaključen na osnovu punomoći čija je važnost prestala
Ugovor koji se zaključi na osnovu punomoći čija je važnost 
	prestala obavezuje lice koje je tu punomoć dalo, ako druga stranka nije znala 
	niti je morala znati da je važnost punomoći prestala.
8. Posebne odredbe u ugovoru
a) Kapara
43
Ugovaranje kapare
Stranke mogu ugovoriti kaparu.
Kad je kapara predviđena pri zaključivanju ugovora, ugovor 
	se smatra zaključenim tek kad je kapara data.
44
Uračunavanje i vraćanje kapare
Kapara se uračunava pri ispunjenju obaveze, a kada to nije 
	moguće vraća se prilikom ispunjenja.
Ako se obaveza ispunjava u obrocima, kapara se uračunava ili 
	vraća pri ispunjenju poslednjeg obroka.
Kapara se vraća kad do ispunjenja ugovora ne dođe sporazumom 
	stranaka ili iz uzroka za koji nije odgovorna ni jedna ni druga stranka.
45
Zadržavanje kapare
Ako je za neispunjenje ugovora odgovorna stranka koja je dala 
	kaparu, druga stranka može, umesto da traži ispunjenje ugovora ili naknadu 
	štete, zadovoljiti se time da primljenu kaparu zadrži za sebe.
Ako stranka koja je primila kaparu traži naknadu štete, ona 
	može kaparu uračunati u naknadu ili je vratiti.
46
Traženje dvostruke kapare
Ako je za neispunjenje ugovora odgovorna stranka koja je primila 
	kaparu, druga stranka može, umesto da traži ispunjenje ugovora ili naknadu 
	štete, tražiti vraćanje dvostruke kapare.
47
Kapara i pravo na odustanak od ugovora
Stranka koja je dala kaparu ne može odustati od ugovora ostavljajući 
	kaparu drugoj stranci, niti to može učiniti druga stranka vraćajući dvostruku 
	kaparu, izuzev kad se kapara po ovim uzansama smatra odustanicom.
b) Odustanica
48
Ugovaranje odustanice
Stranke mogu ugovoriti da je jedna ili svaka od njih ovlašćena 
	da odustane od ugovora, dajući drugoj stranci odustanicu.
Odustanica se može sastojati u određenoj svoti novca ili kakvoj 
	drugoj imovinskoj koristi.
49
Dejstvo odustanice
Kad ovlašćena stranka odustane od ugovora dajući drugoj stranci 
	odustanicu, nijedna stranka ne može više zahtevati ispunjenje ugovora.
Stranke mogu odrediti rok do koga ovlašćena stranka može odustati 
	od ugovora.
Ako takav rok nije ugovorom određen, ovlašćena stranka može 
	odustati od ugovora sve dok ne protekne rok za ispunjenje njene obaveze.
Ali pravo stranke da odustane od ugovora prestaje u svakom 
	slučaju kad ona počne ispunjavati svoje obaveze, ili počne primati ispunjenje 
	od druge stranke.
50
Kapara kao odustanica
Kad je uz kaparu ugovoreno pravo da se može odustati od ugovora, 
	kapara se smatra kao odustanica.
U ovom slučaju, ako odustane stranka koja je dala kaparu, ona 
	je gubi, a ako odustane stranka koja je primila kaparu, ona je vraća dvostruku.
9. Promene u ugovoru po sporazumu stranaka
51
Mogućnost promene u ugovoru
Promene u već zaključenom ugovoru mogu se vršiti sporazumom 
	stranaka.
52
Nemoguće i nedopuštene promene u ugovoru
Ako je promenom ugovora određeno nešto nemoguće ili nedopušteno, 
	promena ne važi, a ugovor ostaje na snazi.
10. Odustanak od ugovora po sporazumu stranaka
53
Mogućnost odustanka
Stranke mogu ugovoriti da jedna ili svaka od njih može odustati 
	od ugovora.
54
Rok za odustanak od ugovora
Stranke mogu ugovoriti rok do koga ovlašćena stranka može odustati 
	od ugovora.
Kad takav rok nije ugovoren odustanak ovlašćene stranke je 
	punovažan ako je saopšten drugoj stranci pre isteka vremena određenog za početak 
	ispunjenja njene obaveze, a ako to vreme nije određeno, onda pre nego što 
	je druga stranka započela sa ispunjenjem svoje obaveze.
Ali pravo stranke da odustane od ugovora prestaje u svakom 
	slučaju kad ona počne ispunjavati svoje obaveze, ili počne primati ispunjenje 
	od druge stranke.
Kad je predmet ugovora individualno određena stvar, a stranka 
	koja je dužna da je isporuči ne proizvodi takve stvari serijski, odustanak 
	je punovažan ako joj je saopšten pre nego počne sa pripremama za izradu te 
	stvari.
11. Izmena i raskid ugovora zbog promenjenih okolnosti
55
Uslovi za traženje izmene i raskida ugovora
Ako bi zbog izvanrednih događaja, koji se nisu mogli predvideti 
	u vreme zaključenja ugovora, ispunjenje obaveze za jednu stranku postalo preterano 
	otežano ili bi joj nanelo preterano veliki gubitak, ona može tražiti da se 
	ugovor izmeni ili čak i raskine.
Stranka ne može tražiti izmenu ili raskid ugovora zbog promenjenih 
	okolnosti koje su nastupile po isteku roka određenog za ispunjenje njene obaveze.
Pri odlučivanju da li je zahtev za izmenu ili raskid ugovora 
	opravdan, kao i da li će se ugovor izmeniti ili raskinuti, vodiće se računa 
	o cilju ugovora, o normalnom riziku kod ugovora te vrste, o trajanju i dejstvu 
	izvanrednih događaja, kao i o interesima jedne i druge stranke.
56
Primeri izvanrednih događaja
Kao izvanredni događaji zbog kojih se može tražiti izmena ili 
	raskid ugovora smatraju se naročito:
prirodni događaji, kao što su suša, poplava, zemljotres;
upravne mere, kao što su zabrana ili ograničenje uvoza ili 
	izvoza i druga ograničenja prometa robom, promena sistema cena, promena tarifa 
	i propisanih cena, promena standarda;
ekonomske pojave, kao što je izuzetno nagli i veliki pad ili 
	skok cena.
57
Odredbe ugovora koje se mogu izmeniti
Zbog izvanrednih događaja mogu se izmeniti one odredbe ugovora 
	na koje je taj događaj uticao, kao što su odredbe o ceni, količini predmeta, 
	visini drugih obaveza, vremenu, mestu, načinu ispunjenja ugovora, ili se može 
	odrediti nešto drugo.
58
Prava stranke kad druga stranka traži izmenu ili raskid ugovora
Kad jedna stranka traži izmenu ugovora zbog promenjenih okolnosti, 
	druga stranka može odustati od ugovora, u kom slučaju se smatra kao da ugovor 
	nije bio ni zaključen.
Kad jedna stranka traži raskid ugovora, druga stranka može 
	tražiti da se ugovor održi na snazi, predlažući izmenu odredaba ugovora.
59
Saopštavanje zahteva za izmenu ili raskid ugovora
Stranka koja je ovlašćena da zbog promenjenih okolnosti zahteva 
	izmenu ili raskid ugovora, treba da svoj zahtev saopšti drugoj stranci čim 
	je doznala da su takve okolnosti nastupile; u protivnom odgovara za štetu 
	koju je druga stranka pretrpela zbog toga što joj zahtev nije bio na vreme 
	saopšten.
III ISPUNJENJE UGOVORA
A. O ISPUNJENJU UGOVORA UOPŠTE
60
Pažnja stranaka pri ispunjenju obaveze
Stranka je dužna da pri ispunjenju svoje obaveze postupa sa 
	pažnjom koja se u poslovnom prometu zahteva.
61
Uzajamnost ispunjenja obaveza
Stranka ne može tražiti od druge stranke da ispuni obavezu, 
	ako sama nije ispunila ili nije spremna da ispuni svoju obavezu, izuzev kad 
	iz ugovora, prirode ili okolnosti posla proističe da može i pre toga tražiti 
	ispunjenje od druge stranke.
62
Pravo stranke da traži obezbeđenje
Ako se osnovano može zaključiti da jedna stranka neće ispuniti 
	svoju obavezu, druga stranka može od nje zahtevati obezbeđenje da će tu obavezu 
	ispuniti.
Stranka koja traži obezbeđenje može odbiti da ispuni svoju 
	obavezu dok joj ne bude dato traženo obezbeđenje.
Stranka koja traži obezbeđenje može odustati od ugovora ako 
	joj traženo obezbeđenje ne bude dato u primerenom roku.
63
Ispunjenje obaveze od strane trećeg lica
Obavezu iz ugovora može sa pristankom dužnika ispuniti treće 
	lice i protiv volje poverioca, izuzev ako poverilac ima opravdani interes 
	da obavezu ispuni sam dužnik.
64
Pravo izbora između više činidaba
Kad dužnik od dve ili više stvari ili radnji ima da preda ili 
	ispuni samo jednu, pravo izbora pripada dužniku.
Dužnik koji je započeo ispunjenje obaveze ili je na drugi način 
	izvršio izbor, ne može više odustati od učinjenog izbora.
65
Propast stvari određenih po rodu
Kad su predmet obaveze stvari određene po rodu, dužnikova obaveza 
	ne prestaje ni kad mu sve takve stvari slučajem propadnu.
66
Stvari određenog porekla
Kad su predmet ugovora stvari određenog porekla, poverilac 
	ne mora primiti stvari drugog porekla, pa ni kada su boljeg kvaliteta od ugovorenog.
67
Primanje druge stvari ili radnje umesto ispunjenja
Obaveza je ispunjena i kad poverilac umesto dugovane stvari 
	ili radnje primi drugu stvar ili radnju umesto ispunjenja.
68
Delimično ispunjenje obaveze
Poverilac ne mora primiti delimično ispunjenje obaveze ako 
	svi delovi obaveze čine jednu celinu, ili ako ima opravdani interes da primi 
	ispunjenje obaveze u celini.
69
Mesto ispunjenja obaveze
Kad se mesto ispunjenja obaveze ne može odrediti prema prirodi 
	posla ili drugim okolnostima, obaveza se ispunjava u mestu gde je dužnik imao 
	sedište ili prebivalište u trenutku zaključenja ugovora, ako ovim uzansama 
	za pojedine slučajeve nije što drugo predviđeno.
B. ISPUNJENJE UGOVORA O KUPOVINI I PRODAJI
1. Isporuka
70
Izvršenje isporuke i prijem isporuke
Prodavac mora izvršiti isporuku robe kupcu.
Kao isporuka u smislu ovih uzansa smatraju se sve one radnje 
	koje je prodavac dužan obaviti, prema ugovoru i prirodi posla, da bi kupac 
	mogao primiti isporuku.
Kupac mora izvršiti sve radnje koje je, prema ugovoru i prirodi 
	posla, dužan da izvrši, da bi prodavcu omogućio izvršenje isporuke, kao i 
	primiti isporuku.
a) Mesto isporuke
71
Određivanje mesta isporuke
Isporuka se ima izvršiti u mestu u kome je prodavac u trenutku 
	zaključenja ugovora imao svoje sedište ili prebivalište.
Ako prodavac u trenutku zaključenja ugovora ima više poslovnih 
	jedinica u raznim mestima, isporuka se ima izvršiti u mestu one poslovne jedinice 
	iz koje je prodavac poslao svoju ponudu ili u kojoj je prihvatio ponudu kupca.
Ako obe stranke imaju sedište ili prebivalište u mestu isporuke, 
	isporuka se ima izvršiti na skladištu prodavca u tom mestu, a u protivnom 
	slučaju na utovarnoj stanici, u luci ukrcaja ili na pristaništu prodavca.
Kad prodavac u mestu isporuke ima više skladišta, a isporuka 
	se ima izvršiti na njegovom skladištu, prodavac određuje skladište na kome 
	se isporuka ima izvršiti.
Kad je utovarna stanica, luka ukrcaja ili pristanište na kome 
	bi se imala izvršiti isporuka udaljeno više od deset kilometara od skladišta 
	prodavca, isporuka se ima izvršiti na njegovom skladištu.
72
Isporuka u mestu gde se nalazi roba
Isporuka individualno određene robe ima se izvršiti u mestu 
	gde se roba u trenutku zaključenja ugovora nalazila ili je trebalo da bude 
	proizvedena, ako su obe stranke tada znale da se roba nalazi ili da treba 
	da bude proizvedena u tom mestu.
Isporuka robe određene po rodu koja se prema ugovoru ima uzeti 
	iz određenog stovarišta ili mase, ima se izvršiti u mestu gde se to stovarište 
	ili masa nalazila u trenutku zaključenja ugovora.
73
Promena mesta isporuke zbog smetnji
Ako se prodavac obavezao da izvrši isporuku robe u određenom 
	mestu, pa zbog obustave saobraćaja ili drugih smetnji ne može da ispuni ovu 
	obavezu, prodavac treba da o tome obavesti kupca.
U tom slučaju kupac je ovlašćen da zahteva isporuku robe u 
	mestu gde se ona nalazi, ali mora o tome obavestiti prodavca čim primi obaveštenje 
	ili na koji drugi način sazna za nastupele smetnje.
Ako mu je roba isporučena u mestu u kome se nalazila, kupac 
	ima pravo da od kupovne cene odbije sve troškove prevoza koje bi inače prema 
	ugovoru snosio prodavac.
74
Mesto otpreme i mesto opredeljenja
Ako postoji sumnja o tome da li se isporuka ima izvršiti u 
	mestu otpreme ili u mestu opredeljenja, isporuka se ima izvršiti u mestu otpreme.
Kao mesto otpreme smatra se utovarna stanica, luka ukrcaja 
	ili pristanište prodavca.
Kao mesto opredeljenja smatra se ono mesto u koje roba prema 
	ugovoru treba da bude isporučena.
b) Način isporuke
75
Isporuka robe određene po rodu
Isporuka robe određene po rodu nije izvršena sve dok se roba 
	namenjena kupcu na jasan način ne izdvoji.
Ali kad ovakva roba predstavlja celinu iz koje se deo namenjen 
	kupcu može izdvojiti tek kad on dođe da je preuzme, isporuka se smatra izvršenom 
	ako je prodavac preduzeo sve ostalo što je potrebno da se kupcu omogući preuzimanje 
	i ako je pozvao kupca da robu preuzme.
76
Otprema robe u mesto različito od mesta isporuke
Kad je prodavac dužan da robu pošalje u mesto različito od 
	mesta isporuke, isporuka se smatra izvršenom ako je roba predata vozaru ili 
	špediteru.
Ako kupac nije odredio vozara ili špeditera, prodavac odgovara 
	za njihov izbor.
Kad se isporuka vrši na skladištu prodavca zbog toga što je 
	utovarna stanica, luka ukrcaja ili pristanište udaljeno više od deset kilometara 
	od njegovog skladišta, isporuka se smatra izvršenom ako je roba utovarena 
	u kamion ili drugo prevozno sredstvo na skladištu prodavca.
77
Isporuka izborom i odvajanjem robe
Ako kupac na skladištu prodavca izabere robu, pa se izabrana 
	roba odvoji radi otpreme, smatra se da je time izvršena isporuka.
78
Troškovi pripremanja robe za isporuku
Prodavac mora snositi troškove u vezi sa pripremanjem robe 
	za isporuku.
79
Obaveza prodavca u pogledu ambalaže
Prodavac mora obezbediti ambalažu.
Ako vrsta ambalaže nije ugovorena, prodavac je dužan dati uobičajenu 
	ambalažu.
Ako ne postoji takav običaj, ambalaža mora biti takva:
da štiti upakovanu robu i da tako upakovana roba bude pogodna 
	za prevoz i primenu najnižeg podvoznog stava;
da odgovara uslovima pod kojima se roba prima na prevoz na 
	svim prevoznim sredstvima koja se predviđaju ugovorom, a ako prevozna sredstva 
	nisu predviđena ugovorom, da ambalaža odgovara uslovima pod kojima se roba 
	prima na prevoz na onim prevoznim sredstvima koja se prema prirodi posla redovno 
	upotrebljavaju.
c) Rok isporuke
80
Kad se isporuka ima izvršiti
Isporuka se ima izvršiti u roku određenom ugovorom.
Ako rok isporuke nije određen ugovorom, smatra se da je ugovorena 
	promptna isporuka.
81
Promptna isporuka
Rok isporuke određen u ugovoru izrazom "odmah", "prompt", 
	"brzo", "hitno" i sličnim izrazima znači da se isporuka 
	ima izvršiti u roku od osam dana od zaključenja ugovora.
82
Izrazi koji označavaju rok izvršenja isporuke u toku 
	kalendarskog meseca
Rok isporuke određen u ugovoru izrazom:
"početkom meseca" - označava vreme od prvog do zaključno 
	desetog dana u mesecu;
"u prvoj polovini meseca" - označava vreme od prvog 
	do zaključno petnaestog dana u mesecu;
"sredinom meseca" - označava vreme od jedanaestog 
	do zaključno dvadesetog dana u mesecu;
"u drugoj polovini meseca" - označava vreme od šesnaestog 
	do zaključno poslednjeg dana u mesecu;
"krajem meseca" - označava vreme od dvadesetprvog 
	do zaključno poslednjeg dana u mesecu.
Ako je kao rok isporuke naznačen samo naziv meseca, isporuka 
	se može izvršiti u toku celog meseca.
83
Izrazi koji označavaju da je roba u trenutku zaključenja 
	ugovora utovarena
Izrazi u ugovoru "u vožnji", "plivajuća", 
	"putujuća", "na putu", koji se odnose na robu, označavaju 
	da je roba u trenutku zaključenja ugovora već utovarena u prevozno sredstvo 
	i da joj je dat pravac otpreme.
U tom slučaju isporuka se smatra izvršenom kad prevozno sredstvo 
	stigne u mesto opredeljenja robe.
Kao dokaz da je roba u trenutku zaključenja ugovora već utovarena 
	služe prevozne isprave.
Prodavac mora kupcu na njegov zahtev dostaviti bez odlaganja 
	bliže oznake prevoznog sredstva u koje je roba utovarena, kao na primer broj 
	vagona, ime broda.
84
Izraz "predati na krcanje"
Izraz u ugovoru "predati na krcanje" uz naznačenje 
	roka, znači da je prodavac dužan predati robu u tome roku brodu na krcanje 
	i otpremu.
85
Izrazi koji označavaju prestanak zapreka za plovidbu
Izrazi u ugovoru "po otvaranju plovidbe", "po 
	prestanku leda", "po dolasku vode" i slični izrazi znače da 
	se isporuka ima izvršiti u roku od petnaest dana po službenom objavljivanju 
	da je na celom vodnom putu kojim se prevoz ima izvršiti otvorena plovidba 
	ili prestala zapreka za plovidbu, bez obzira na to da li je vodni put bio 
	plovan i pre službene objave.
86
Isporuka uz rok određen vremenskim razmakom
Kad se isporuka ima izvršiti po proteku određenog vremena od 
	zaključenja ugovora ili nekog drugog događaja, rok isporuke se računa na sledeći 
	način:
kad je rok određen u danima, u rok se ne računa dan u koji 
	pada događaj od koga rok počinje teći, tako da rok počinje teći sledećeg dana;
kad je rok određen u nedeljama, isporuka se ima izvršiti onog 
	dana poslednje nedelje koji nosi isti naziv kao dan u koji se desio događaj 
	od koga je rok počeo teći;
kad je rok određen u mesecima ili godinama, 
	isporuka se ima izvršiti onog dana poslednjeg meseca koji svojim datumom odgovara 
	danu u koji se desio događaj od koga je rok počeo teći, a ako u tom mesecu 
	takvog dana nema onda poslednjeg dana toga meseca;
kad je rok određen sa jednim ili više meseci i delom meseca, 
	deo meseca računa se na kraju, a kad je rok određen jednom ili više godina 
	i delom godine, deo godine se računa na kraju.
Pola meseca označava rok od petnaest dana.
Tromesečje ili kvartal označava rok od tri meseca, a pola godine 
	označava rok od šest meseci.
87
Isporuka unutar ugovorenog roka
Kad se isporuka ima izvršiti unutar ugovorenog roka, ona se 
	mora izvršiti pre isteka ovoga roka.
Stranka koja je ovlašćena da odredi kog će se dana unutar ugovorenog 
	roka izvršiti isporuka, može kao dan isporuke odrediti bilo koji radni dan 
	unutar tog roka.
88
Određivanje dana isporuke unutar ugovorenog roka
Ako se stranke nisu sporazumele kojoj od njih pripada pravo 
	da odredi kog će dana unutar ugovorenog roka isporuka biti izvršena, to pravo 
	pripada prodavcu.
Ako ovlašćena stranka nije odredila dan isporuke, kao dan isporuke 
	smatra se poslednji dan roka predviđenog ugovorom za izvršenje isporuke.
Ako se radi o većoj količini robe koja se ne može isporučiti 
	jednog dana, ovlašćena stranka treba da izvršenje isporuke odredi tako da 
	se roba može isporučiti pre isteka roka predviđenog ugovorom za izvršenje 
	isporuke.
89
Obaveštenje o određivanju dana isporuke
Stranka koja ima pravo da odredi kada će isporuka unutar određenog 
	roka biti izvršena, treba da o danu koji je odredila obavesti na vreme drugu 
	stranku.
Obaveštenje treba da sadrži označenje posla na koji se odnosi, 
	kao i dan određen za izvršenje isporuke.
Smatra se da je obaveštenje izvršeno kada ga primi stranka 
	kojoj je upućeno.
90
Izvršenje isporuke kad rok pada u nedelju ili praznik
Kad se isporuka ima izvršiti određenog dana, a taj dan je nedelja 
	ili državni praznik u mestu isporuke, isporuka se ima izvršiti sledećeg radnog 
	dana.
Kad se isporuka ima izvršiti unutar određenog roka, a poslednji 
	dan tog roka je nedelja ili državni praznik u mestu isporuke, isporuka se 
	ima izvršiti najdalje na dan koji neposredno prethodi nedelji ili prazniku.
91
Produženje roka isporuke zbog saobraćajnih zapreka
Ako je prodavac preuzeo obavezu da robu preveze ili otpremi 
	železnicom ili brodom, pa bude u tome sprečen usled prekida saobraćaja, nedostatka 
	transportnih sredstava ili nedostatka prostora, rok za isporuku produžava 
	se dok se zapreka ne otkloni.
Prodavac treba da bez odlaganja obavesti kupca na siguran i 
	brz način o nastupanju zapreke, kao i o njenom prestanku.
92
Rok isporuke vezan za prethodnu isplatu cene
Kad je ugovoreno da prodavac ima izvršiti isporuku nakon što 
	kupac plati kupovnu cenu ili predujmi određeni iznos, rok za izvršenje isporuke 
	počinje teći prvog radnog dana posle dana koga prodavac primi obaveštenje 
	od banke kod koje ima tekući račun da je ugovoreni iznos položen na njegov 
	račun.
93
Rok isporuke vezan za otvaranje akreditiva
Kad je ugovoreno da rok za izvršenje isporuke teče od otvaranja 
	akreditiva, rok za izvršenje isporuke počinje teći prvog radnog dana posle 
	dana koga je prodavac primio avizo banke o otvorenom akreditivu koji odgovara 
	uslovima ugovora.
94
Rok isporuke vezan za prijem ambalaže
Kad je ugovoreno da će kupac radi isporuke robe dostaviti prodavcu 
	ambalažu, a rok isporuke nije ugovoren, isporuka se ima izvršiti odmah po 
	isteku vremena potrebnog za pakovanje robe, računajući početak tog vremena 
	od prvog radnog dana po prijemu ambalaže.
95
Rokovi sukcesivnih isporuka
Ako je ugovorena sukcesivna isporuka u roku od dva ili više 
	meseci, a nisu određeni rokovi i količine pojedinih obroka, isporuka se ima 
	izvršiti u približno jednakim obrocima svakog meseca.
Ako je ugovorena sukcesivna isporuka u roku kraćem od dva meseca, 
	a nisu određeni rokovi i količine pojedinih obroka, isporuka se ima izvršiti 
	u dva približno jednaka obroka sredinom i krajem ugovorenog roka.
2. Prelaz rizika
96
Prelaz rizika na kupca
Rizik za propast ili oštećenje robe prelazi na kupca u trenutku 
	kad je primio isporuku robe, kao i u trenutku kada je pao u docnju u pogledu 
	prijema isporuke.
97
Rizik za robu predatu vozaru, špediteru, skladištaru
Rizik za propast ili oštećenje robe predate vozaru, špediteru, 
	skladištaru ili drugom licu koje je odredio kupac ili prodavac kome je kupac 
	prepustio da u njegovo ime izvrši izbor tog lica, prelazi na kupca u trenutku 
	predaje robe tim licima.
Ali ako se isporuka ima izvršiti u mestu opredeljenja, rizik 
	za propast ili oštećenje robe prelazi na kupca u trenutku kad je primio isporuku 
	robe u mestu opredeljenja.
98
Prelaz rizika po transportnim klauzulama
Kad se stranke izrično pozovu na koju od transportnih klauzula 
	navedenih u ovim uzansama, trenutak prelaska rizika ceni se prema značenju 
	tih klauzula.
99
Obaveza prodavca kad je roba po izvršenoj isporuci ostala 
	kod njega
Ako je roba ostala kod prodavca nakon što je rizik za propast 
	ili oštećenje prešao na kupca, prodavac je dužan da na trošak kupca robu čuva 
	i sa njom postupa pažnjom koja se u poslovnom prometu zahteva.
3. Transportne klauzule
100
Izrazi "franco", "iz", "sa", 
	"ex", "ab"
Izrazi u ugovoru "franco", "iz", "sa", 
	"ex", "ab", uz naznaku "fabrika", "rudnik", 
	"mlin", "skladište", znače da je prodavac dužan da ugovorenog 
	dana ili u ugovorenom roku stavi kupcu na raspolaganje robu upakovanu na uobičajen 
	način i pripremljenu za otpremu na mestu na kome se ima izvršiti isporuka 
	robe i njen utovar u prevozno sredstvo koje kupac ima staviti na raspolaganje.
Prodavac snosi sve troškove u vezi sa robom, kao i rizik, do 
	trenutka koga je kupac bio dužan da robu preuzme, a od tog trenutka kupac.
101
Izraz "franco vagon" uz naznaku utovarne stanice
Izraz u ugovoru "franco vagon" (FOT, FOR), uz naznaku 
	utovarne stanice, znači da je prodavac dužan poručiti blagovremeno vagon i 
	ugovorenog dana ili u ugovorenom roku robu utovariti u vagon na određenoj 
	utovarnoj stanici.
Prodavac snosi sve troškove u vezi sa robom, kao i rizik, do 
	izvršenog utovara robe u vagon.
Prodavac je dužan da o svom trošku nabavi potrebne prevozne 
	isprave, ali ne snosi troškove prevoza do mesta opredeljenja.
Kupac je dužan da prodavcu blagovremeno naznači uputnu stanicu.
102
Izraz "franco vagon" bez naznake utovarne stanice
Ako izraz u ugovoru glasi samo "franco vagon", bez 
	naznake utovarne stanice, prodavac je ovlašćen da robu utovari na stanici 
	koja je njemu najbliža.
Ali prodavac je dužan da robu utovari na drugoj stanici koju 
	mu je kupac blagovremeno odredio.
U tom slučaju prodavac snosi samo one troškove koje bi imao 
	da je robu utovario na njemu najbližoj utovarnoj stanici, a razliku između 
	tih troškova i stvarno nastalih troškova usled toga što se roba tovari na 
	udaljenijoj stanici koju je odredio kupac, snosi kupac.
103
Izraz "franco državna granica"
Izraz u ugovoru "franco državna granica", uz naznaku 
	o kojoj se granici radi, znači da je prodavac dužan ugovorenog dana ili u 
	ugovorenom roku robu utovariti u vagon i predati na otpremu za ugovorenu uputnu 
	stanicu.
Prodavac je dužan da robu osigura do određene državne granice 
	i snosi troškove osiguranja, vozarine, carinske i druge troškove u vezi sa 
	robom do prelaska preko granice.
Prodavac snosi rizik do trenutka predaje robe vozaru.
Kupac je dužan da blagovremeno obavesti prodavca o mestu opredeljenja 
	robe.
104
Izraz "franco" uz naznaku mesta opredeljenja
Izraz u ugovoru "franco", uz naznaku mesta opredeljenja 
	("Free delivered" named point of destination), znači da je prodavac 
	dužan da u ugovorenom mestu, ugovorenog dana ili u ugovorenom roku stavi robu 
	na raspolaganje kupcu u prevoznom sredstvu kojim je roba dopremljena.
Prodavac snosi sve troškove u vezi sa robom do mesta opredeljenja, 
	kao i rizik do trenutka koga je kupac bio dužan da robu preuzme, a od toga 
	trenutka kupac.
Uvozne carine, kao i druge troškove i takse u vezi sa uvozom 
	robe u zemlju opredeljenja, snosi kupac.
105
Izraz "franco ocarinjeno" i "franco carina 
	plaćena"
Izraz u ugovoru "franco ocarinjeno", uz naznaku mesta 
	opredeljenja ("Free cleared" named point of destination, "Free 
	cleared delivered" named point of destination), znači da je prodavac 
	pored obaveze koja proističe iz izraza u ugovoru "franco" uz naznaku 
	mesta opredeljenja, dužan da snosi i sve troškove oko pribavljanja i legalizovanja 
	uverenja o poreklu robe, fakture i ostalih dokumenata, kao i uvozne carine 
	i druge troškove i takse u vezi sa uvozom robe u zemlju opredeljenja.
Izraz u ugovoru "franco carina plaćena", uz naznaku 
	mesta opredeljenja ("Free customs duties paid" named point of destination, 
	"Free delivered customs duties paid" named point of destination), 
	znači da je prodavac, pored obaveze koja proističe iz izraza u ugovoru "franco" 
	uz naznaku mesta opredeljenja, dužan da snosi i sve troškove oko pribavljanja 
	i legalizovanja uverenja o poreklu robe, fakture i ostalih dokumenata, kao 
	i uvoznu carinu u vezi sa uvozom robe u zemlju opredeljenja, a druge troškove 
	i takse koje se plaćaju za uvoz ili pri uvozu u zemlju opredeljenja snosi 
	kupac.
106
Izraz "vozarina plaćena do"
Izraz u ugovoru "vozarina plaćena do", uz naznaku 
	mesta opredeljenja ("Freight paid to" named point of destination), 
	znači da je prodavac dužan da ugovorenog dana ili u ugovorenom roku otpremi 
	robu u mesto opredeljenja.
Prodavac snosi sve troškove u vezi sa utovarom robe, kao i 
	troškove prevoza do mesta opredeljenja, a rizik za robu do njene predaje prvom 
	vozaru.
107
Izrazi "ocarinjeno, vozarina plaćena do" i 
	"vozarina plaćena do (carina plaćena)"
Izrazi u ugovoru "ocarinjeno, vozarina plaćena do", 
	uz naznaku mesta opredeljenja, "franco vozarina ocarinjeno", uz 
	naznaku mesta opredeljenja ("cleared freight paid to" named point 
	of destination), znači da je prodavac, pored obaveze koja proističe iz izraza 
	u ugovoru "vozarina plaćena do" uz naznaku mesta opredeljenja, dužan 
	da snosi i troškove pribavljanja i legalizovanja uverenja o poreklu robe, 
	fakture, prevoznih isprava i ostalih dokumenata potrebnih za uvoz robe u zemlju 
	opredeljenja ili za tranzit preko drugih zemalja, ako se izdaju u zemlji utovara 
	ili porekla robe, kao i uvozne carine i druge troškove i takse u vezi sa uvozom 
	robe u zemlju opredeljenja.
Izrazi u ugovoru "vozarina plaćena do (carina plaćena)", 
	uz naznaku mesta opredeljenja, "franco vozarina do (carina plaćena)", 
	uz naznaku mesta opredeljenja ("Freight paid to" named point of 
	destination "cleared"), znače da je prodavac, pored obaveza koje 
	proističu iz izraza u ugovoru "vozarina plaćena do", uz naznaku 
	mesta opredeljenja, dužan da snosi i troškove pribavljanja i legalizovanja 
	uverenja o poreklu robe, fakture, prevoznih isprava i ostalih dokumenata potrebnih 
	za uvoz robe u zemlju opredeljenja ili za tranzit preko drugih zemalja, ako 
	se izdaju u zemlji utovara ili porekla robe, kao i uvoznu carinu u vezi sa 
	uvozom robe u zemlju opredeljenja, a druge troškove i takse koje se plaćaju 
	za uvoz ili pri uvozu u zemlju opredeljenja snosi kupac.
108
Izraz "franco brod" (FOB)
Izraz u ugovoru "franco brod", uz naznaku luke ukrcaja 
	("FOB" named port of shipment, "Free on board" named port 
	of shipment), znači da je prodavac dužan da ugovorenog dana ili u ugovorenom 
	roku isporuči robu na palubu određenog broda u ugovorenoj luci ukrcaja.
Prodavac snosi sve troškove u vezi sa robom, kao i rizik, do 
	trenutka prelaska robe preko brodske ograde u luci ukrcaja.
Kupac je dužan da obezbedi brod ili brodski prostor, da blagovremeno 
	obavesti prodavca o brodu, mestu ukrcavanja u luci, vremenu početka i uslovima 
	krcanja, kao i da snosi sve troškove zbog neurednog obaveštavanja i zbog zakašnjenja 
	broda.
109
Izraz "franco uz bok broda" (FAS)
Izraz u ugovoru "franco uz bok broda", uz naznaku 
	luke ukrcaja ("FAS" named port of shipment, "Free alongside 
	ship" named port of shipment), znači da je prodavac dužan da ugovorenog 
	dana ili u ugovorenom roku postavi robu uz bok broda na dohvat brodske ili 
	kopnene dizalice u toj luci.
Prodavac snosi sve troškove u vezi sa robom, kao i rizik, do 
	trenutka postavljanja robe uz bok broda.
Kupac je dužan da obezbedi brod ili brodski prostor, da blagovremeno 
	obavesti prodavca o brodu, mestu ukrcavanja u luci, vremenu početka i uslovima 
	krcanja, kao i da snosi sve troškove zbog neurednog obaveštavanja i zbog zakašnjenja 
	broda.
110
Izraz "cena, osiguranje, vozarina (CIF, CAF)
Izrazi u ugovoru "cena, osiguranje, vozarina", uz 
	naznaku luke opredeljenja, "CIF", "CAF", uz naznaku luke 
	opredeljenja ("CIF" named port of destination), znače da je prodavac 
	dužan da zaključi ugovor o prevozu, da ugovorenog dana ili u ugovorenom roku 
	utovari robu na brod u luci ukrcaja i da plati vozarinu do luke opredeljenja.
Prodavac je dužan da o svom trošku robu osigura do luke opredeljenja, 
	a snosi rizik do prelaska robe preko brodske ograde u luci ukrcaja.
Izuzev vozarine i osiguranja, kupac snosi sve troškove u vezi 
	sa prevozom robe morem, troškove iskrcavanja i iznošenja robe na obalu, ukoliko 
	nisu uračunati u vozarinu, kao i carinu i druge troškove i taksu u vezi sa 
	uvozom robe u zemlju opredeljenja.
111
Izraz "CIF iskrcano"
Izraz u ugovoru "CIF iskrcano", uz naznaku luke opredeljenja 
	("CIF" named port of destination "landed"), znači da je 
	prodavac, pored obaveza koje proističu iz izraza u ugovoru "CIF" 
	uz naznaku luke opredeljenja, dužan da snosi i troškove iskrcavanja u luci 
	opredeljenja.
112
Izraz "C.&.F."
Izrazi u ugovoru "cena i vozarina", uz naznaku luke 
	opredeljenja, "C.&.F." uz naznaku luke opredeljenja ("C.&.F." 
	named port of destination), znače da prodavac ima iste obaveze koje proističu 
	iz izraza u ugovoru "CIF" uz naznaku luke opredeljenja, izuzev što 
	nije obavezan da robu osigura, ali mora kupca obavestiti o danu ukrcavanja 
	robe i imenu broda.
Izraz u ugovoru "C.&.F. iskrcano", uz naznaku 
	luke opredeljenja, znači da prodavac ima iste obaveze koje proističu iz izraza 
	u ugovoru "CIF iskrcano" uz naznaku luke opredeljenja, izuzev što 
	prodavac nije obavezan da robu osigura, ali mora kupca obavestiti o danu ukrcavanja 
	i imenu broda.
113
Izraz "iz broda", "ex ship"
Izraz u ugovoru "iz broda", "ex ship" znači 
	da je prodavac dužan da robu stavi na raspolaganje kupcu u određenom brodu, 
	ugovorenog dana ili u ugovorenom roku, u ugovorenoj luci opredeljenja, tako 
	da se roba može iskrcati spravama za iskrcavanje.
Prodavac snosi sve troškove u vezi sa robom, kao i rizik, do 
	trenutka koga je kupac dužan da robu preuzme.
Isto tako, prodavac snosi i troškove pribavljanja i legalizovanja 
	isprava potrebnih kupcu za uvoz robe u zemlju opredeljenja, ako se izdaju 
	u mestu otpreme ili porekla robe.
Kupac snosi carine i ostale troškove i takse u vezi sa uvozom 
	robe u zemlju opredeljenja.
114
Izrazi "sa keja", "sa obale", "ex 
	quay"
Izrazi u ugovoru "sa keja", "sa obale", 
	"ex quay", i slični izrazi znače da je prodavac dužan da robu ugovorenog 
	dana ili u ugovorenom roku stavi na raspolaganje kupcu na keju ili na obali 
	određene luke.
Prodavac snosi sve troškove i rizik u vezi sa robom do trenutka 
	koga je kupac bio dužan da robu preuzme, kao i troškove pribavljanja i legalizovanja 
	isprava potrebnih kupcu za uvoz robe u zemlju opredeljenja, ako se izdaju 
	u zemlji otpreme ili porekla robe.
4. Utvrđivanje količine
115
Način utvrđivanja količine
Utvrđivanje količine robe vrši se vaganjem, merenjem ili prebrojavanjem.
116
Troškovi utvrđivanja količine
Troškove vaganja, merenja i prebrojavanja koji su potrebni 
	za izvršenje isporuke snosi prodavac.
117
Metarsko-decimalni sistem mera
Količina robe se označava prema metarsko-decimalnom sistemu 
	mera.
118
Izrazi "vagon" i "cisterna"
Izraz "vagon", upotrebljen u ugovoru bez bližeg označenja, 
	znači da težina isporučene robe iznosi deset hiljada kilograma bruto (sto 
	metarskih centi bruto), a izraz "cisterna", bez bližeg označenja, 
	znači da težina isporučene robe iznosi deset hiljada kilograma neto (sto metarskih 
	centi neto).
119
Utvrđivanje količine robe koja se vaga ili meri
Količina robe koje se vaga uzima se "bruto za neto", 
	a količina robe koja se meri uzima se po prostornim jedinicama sa šupljinama.
120
Određivanje količine izrazom "od... do ..." 
	ili "najmanje ... najviše ..."
Kad je količina robe u ugovoru označena izrazom "od ... 
	do ..." ili "najmanje ... najviše ...", isporučena količina 
	može odgovarati bilo kom iznosu u određenim granicama.
121
Odstupanje od ugovorene količine
Kad je količina robe u ugovoru označena uz dodatak "circa", 
	"oko", "otprilike" ili uz sličan dodatak, dopušteno je 
	odstupanje do najviše pet od sto (5%) iznad ili ispod ugovorene količine.
Kad količina robe nije označena uz ovakav dodatak, dopušteno 
	je odstupanje do najviše dva od sto (2%) iznad ili ispod ugovorene količine, 
	izuzev ako se količina utvrđuje po broju komada ili je odstupanje protivno 
	prirodi posla.
Kad se isporuka vrši po vagonima, odstupanje od ugovorene količine 
	obračunava se za svaki vagon posebno.
Vozarinu koja je plaćena za količinu robe koja predstavlja 
	razliku između manje isporučene i ugovorene ili deklarisane količine (mrtva 
	vozarina) snosi prodavac.
122
Mesto i vreme utvrđivanja količine
Količina isporučene robe utvrđuje se u mestu i u vreme u kome 
	je prodavac dužan izvršiti isporuku, ako ovim uzansama za pojedine slučajeve 
	nije drukčije predviđeno.
Ako nije moguće da se količina isporučene robe utvrdi u mestu 
	i u vreme izvršenja isporuke, kupac mora bez odlaganja utvrditi količinu čim 
	je to moguće.
123
Utvrđivanje količine bez propratnih isprava
Kad je ugovoreno da se utvrđivanje količine robe vrši na istovarnoj 
	stanici, u luci iskrcaja, na pristaništu ili na skladištu kupca, kupac je 
	dužan da utvrdi količinu robe, bez obzira što mu prodavac nije dostavio propratne 
	isprave, izuzev ako se količina ne može utvrditi bez tih isprava.
124
Utvrđivanje količine kad su prodavac i kupac u istom mestu
Kad prodavac i kupac ili njegov predstavnik imaju sedište ili 
	prebivalište u istom mestu, a isporuka robe ima se izvršiti u tom mestu na 
	skladištu prodavca, prodavac mora pozvati kupca ili njegovog predstavnika 
	da prisustvuje utvrđivanju.
Ako prodavac u tom slučaju ne pozove kupca ili njegovog predstavnika 
	da prisustvuje utvrđivanju količine robe, pretpostavlja se da je isporučena 
	ona količina koju je utvrdio kupac na svom skladištu.
Kao predstavnik kupca smatra se i špediter kome je on poverio 
	otpremu robe.
125
Utvrđivanje količine kad se roba otprema u drugo mesto
Kad se isporuka robe ima izvršiti u mestu otpreme, a kupac 
	nije prisustvovao isporuci, pretpostavlja se da je isporučena ona količina 
	koju je utvrdio prodavac sa vozarom ili špediterom na utovarnoj stanici, u 
	luci ukrcaja ili na pristaništu prodavca.
Kad se isporuka robe ima izvršiti u mestu otpreme, a prodavac 
	je bio dužan da pozove kupca ili njegovog predstavnika da prisustvuje utvrđivanju 
	količine robe, pa ga nije pozvao, pretpostavlja se da je isporučena ona količina 
	koju je utvrdio kupac sa vozarom ili špediterom na istovarnoj stanici, u luci 
	iskrcaja ili na pristaništu kupca.
Kad se isporuka robe ima izvršiti u mestu opredeljenja, a prodavac 
	nije prisustvovao isporuci, pretpostavlja se da je isporučena ona količina 
	koju je utvrdio kupac sa vozarom ili špediterom na istovarnoj stanici, u luci 
	iskrcaja ili na pristaništu kupca.
126
Utvrđivanje količine robe upućene na adresu javnog skladišta
Za robu upućenu kupcu na adresu javnog skladišta, merodavna 
	je količina koju je javno skladište utvrdilo prilikom uskladištenja.
127
Značenje pojedinih izraza o merenju
Izraz u ugovoru "otprema železnicom bez merenja" 
	znači da se vaganje, merenje ili prebrojavanje vrši na skladištu prodavca, 
	a da je prodavac dužan da pozove kupca da prisustvuje utvrđivanju količine.
Izraz u ugovoru "merenje na utovarnoj stanici" znači 
	da je merodavna količina koju utvrdi stanični, lučki ili pristanišni organ 
	prilikom prijema na prevoz a da je merenje dužan da traži prodavac.
Izraz u ugovoru "merenje na istovarnoj stanici" znači 
	da je merodavna količina koju utvrdi stanični, lučki ili pristanišni organ 
	na istovarnoj stanici, a da je merenje dužan da traži kupac.
Izraz u ugovoru "srednja mera utovara i istovara" 
	znači da je merodavna aritmetička sredina oba merenja, a da je merenje dužan 
	da traži prodavac pri utovaru, a kupac pri istovaru.
128
Utvrđivanje količine komisijskim zapisnikom
Kad prodavac ili kupac ima da utvrdi količinu robe sa vozarom 
	ili špediterom, a vozar ili špediter odbije da utvrdi količinu, ili odbije 
	da izda ispravu o utvrđenoj količini, količina robe utvrđuje se komisijskim 
	zapisnikom.
Količina robe utvrđuje se komisijskim zapisnikom i u slučaju 
	kad se utvrđivanje količine vrši na skladištu prodavca bez prisustva kupca, 
	ili na skladištu kupca bez prisustva prodavca.
129
Sadržina komisijskog zapisnika
Kad se količina isporučene robe utvrđuje komisijski, sastavlja 
	se zapisnik o radu komisije.
U zapisnik treba uneti:
način na koji je isporučena roba identifikovana;
količinu robe, i podatke o tome kada je, gde i na koji način 
	utvrđena;
ime, zanimanje i adresu članova komisije, stručnjaka i svedoka 
	koji su učestvovali u njenom radu, uz oznaku da li su u radnom odnosu sa kojom 
	od stranaka.
Zapisnik potpisuju prisutne stranke ili njihovi predstavnici, 
	kao i članovi komisije, stručnjaci i svedoci.
Kad komisija nađe da je potrebno stručno mišljenje, pozvaće 
	arbitražnog veštaka za odgovarajuću struku da da stručno mišljenje, a ako 
	takvog veštaka nema, pozvaće drugo stručno lice.
130
Prigovori na količinu utvrđenu u prisustvu obeju stranaka
Kad se količina robe utvrđuje u prisustvu obeju stranaka ili 
	njihovih predstavnika, kupac mora svoje prigovore na količinu robe staviti 
	prodavcu prilikom samog utvrđivanja količine.
Ako kupac nije imao mogućnosti da kontroliše merenje, vaganje 
	ili prebrojavanje, ili ga je prodavac pri merenju, vaganju ili prebrojavanju 
	obmanuo, kupac može staviti prodavcu prigovore na količinu robe u kratkom 
	roku, računajući od dana koga je imao mogućnost da izvrši kontrolu vaganja, 
	merenja ili prebrojavanja, ili od dana koga je saznao za obmanu.
Ali u slučaju obmane kupac ne može staviti svoje prigovore 
	po isteku roka od šest meseci od dana prijema isporuke, izuzev ako obmana 
	predstavlja krivično delo.
131
Prigovori na količinu robe:
a) kad kupac nije prisustvovao izvršenju isporuke
b) kad količina pri izvršenju isporuke nije utvrđena
Kad kupac ili njegov predstavnik nije prisustvovao izvršenju 
	isporuke, ili kad je prisustvovao, ali se utvrđivanje količine robe nije moglo 
	izvršiti tom prilikom, kupac mora po prijemu isporuke bez odlaganja utvrditi 
	količinu robe čim je to moguće, i u kratkom roku staviti prodavcu prigovore 
	na količinu robe.
Kad je kupac tek posle dana prijema isporuke primio fakturu 
	ili druga dokumenta iz kojih se može razabrati količina robe kojom ga je prodavac 
	teretio, rok za prigovore računa se od dana prijema fakture ili takvog dokumenta.
132
Saopštavanje prigovora na količinu robe
Kupac mora, u roku određenom za stavljanje prigovora, na siguran 
	način saopštiti prodavcu prigovore na količinu robe.
Prigovore saopštene prodavcu preko telefona, putem telegrama 
	ili preko teleprintera, treba odmah potvrditi preporučenim pismom.
Kupac treba da dostavi prodavcu i ispravu o utvrđenoj količini, 
	ako je ima, bilo prilikom saopštavanja prigovora, bilo prilikom pismenog potvrđivanja 
	već saopštenih prigovora.
133
Prava kupca u slučaju isporuke manje ili veće količine 
	od ugovorene
Kupac ne mora primiti manju količinu robe od ugovorene, ako 
	ugovorena količina čini celinu ili ako kupac inače ima opravdani interes da 
	primi ugovorenu količinu robe samo u celini.
Kupac ne mora primiti veću količinu robe od ugovorene.
Ako kupac pristane da primi isporučenu mu manju ili veću količinu 
	robe od ugovorene, manjak ili višak robe obračunava se po ugovorenoj ceni.
Po ugovorenoj ceni obračunava se i manjak ili višak robe u 
	granicama dopuštenog odstupanja od ugovorene količine.
134
Plaćanje cene u slučaju prigovora na količinu robe
Prigovori na količinu robe ne daju pravo kupcu da uskrati isplatu 
	cene za deo robe u pogledu koga nije stavio prigovor.
Ali kupac može uskratiti isplatu cene i za deo robe u pogledu 
	koga nije stavio prigovor, ako ugovorena količina čini celinu ili ako kupac 
	inače ima opravdani interes da primi ugovorenu količinu robe samo u celini.
5. Odgovornost za mane
a) O odgovornosti uopšte
135
Odgovornost za mane koje su postojale u trenutku prelaska 
	rizika
Prodavac odgovara kupcu za mane robe koje su postojale u trenutku 
	prelaska rizika na kupca.
Ali prodavac odgovara i za mane robe koje se pojave posle prelaska 
	rizika na kupca kao posledica uzroka koji je postojao pre prelaska rizika.
136
Odgovornost za mane poznate kupcu
Prodavac ne odgovara za mane koje su kupcu u trenutku zaključenja 
	ugovora bile poznate ili su mu morale biti poznate.
Ali prodavac odgovara za mane koje su kupcu morale biti poznate 
	u trenutku zaključenja ugovora, ako je obećao kupcu svojstva robe koja ona 
	nema, ili ako mu je zlonamerno prećutao te mane.
b) Utvrđivanje kvaliteta
137
Dužnost utvrđivanja kvaliteta
Kupac mora po prijemu isporuke bez odlaganja da utvrdi kvalitet 
	robe, čim je to prema redovnom toku stvari moguće.
138
Odlaganje utvrđivanja kvaliteta
Kupac može odložiti utvrđivanje kvaliteta robe dok mu prodavac 
	ne dostavi isprave koje su za tu svrhu potrebne, ali treba da opomene prodavca 
	da mu te isprave bez odlaganja dostavi.
Ali kad se radi o robi koja je u kvaru ili o lako pokvarljivoj 
	robi, kupac mora utvrditi kvalitet bez obzira što mu prodavac nije dostavio 
	isprave koje su za tu svrhu potrebne.
139
Troškovi utvrđivanja kvaliteta
Troškove utvrđivanja kvaliteta snosi kupac.
Ali kupac ima pravo da zahteva od prodavca da mu naknadi troškove 
	koji su bili potrebni da se utvrde one mane za koje odgovara prodavac.
Kad se kvalitet robe utvrđuje na skladištu prodavca, prodavac 
	mora staviti kupcu na raspolaganje, bez prava na naknadu, radnu snagu i sredstva 
	kojima raspolaže, a koja su potrebna za utvrđivanje kvaliteta.
140
Kvalitet prema specifikaciji
Kad je ugovorom određen kvalitet robe prema specifikaciji, 
	roba mora u svemu odgovarati svojstvima određenim u specifikaciji.
Specifikacijom se smatra svaka odredba ugovora kojom se bliže 
	određuju svojstva i asortiman robe.
Ako su u specifikaciji naznačena samo neka svojstva, ili su 
	dati samo neki opisi robe, ostala svojstva moraju odgovarati kvalitetu koji 
	je uobičajen u prometu takvim predmetima i moraju biti u skladu sa svojstvima 
	i opisima naznačenim u specifikaciji.
141
Kvalitet prema uzorku
Kad je ugovoreno da se kvalitet robe određuje prema uzorku, 
	isporučena roba mora u svemu odgovarati uzorku.
Odstupanja od uzorka dopuštena su samo ukoliko je to predviđeno 
	ugovorom, posebnim uzansama ili trgovinskim običajima.
Smatra se da je autentičan uzorak koji je zapečaćen i na kome 
	je etiketa potpisana od stranaka, ili uzorak koji je jedna stranka pod svojim 
	pečatom predala drugoj, ili uzorak koji je posrednik izdvojio i zapečatio 
	svojim pečatom.
Ako ima više uzoraka, merodavan je onaj koji su stranke kao 
	takav odredile.
142
Kvalitet prema standardu
Kad je ugovoreno da se kvalitet robe određuje prema standardu, 
	podrazumeva se standard koji važi u mestu prodavca.
143
Izraz "uobičajeni kvalitet"
Kad je kvalitet robe označen u ugovoru izrazom "uobičajenog 
	kvaliteta", isporučena roba mora odgovarati svojstvima koja se u mestu 
	prodavca redovno traže u prometu takvom robom.
144
Izraz "takva-kakva"
Izraz u ugovoru "takva - kakva", "tale - quale", 
	"telle - quelle" znači da se roba ima isporučiti sa određenog stovarišta, 
	sa određenog prostora ili određene berbe, ali bez prebiranja i izdvajanja 
	delova boljeg kvaliteta.
U takvom slučaju prodavac ne odgovara za kvalitet robe, izuzev 
	ako se radi o obmani.
145
Izraz "viđeno - odobreno"
Izraz u ugovoru "viđeno - odobreno" znači da je kupac 
	pre zaključenja ugovora pregledao robu i da je pristao na njen kvalitet.
U takvom slučaju prodavac ne odgovara za kvalitet robe, izuzev 
	ako se radi o obmani.
146
Određivanje kvaliteta kad nije ugovorom određeno
Ako kvalitet robe nije određen ugovorom, a prodavcu je pri 
	zaključenju ugovora bila poznata ili mu je morala biti poznata svrha za koju 
	je roba namenjena, prodavac mora isporučiti robu takvog kvaliteta koja odgovara 
	toj svrsi.
Ako kvalitet robe nije određen ugovorom, a prodavcu svrha nije 
	bila poznata, niti mu je morala biti poznata, roba ne može biti ispod srednjeg 
	kvaliteta.
147
Način utvrđivanja kvaliteta
Utvrđivanje kvaliteta vrši se komisijski ili na drugi verodostojan 
	način.
Kvalitet se utvrđuje naročito:
stručnim pregledom;
upoređivanjem sa uzorkom;
hemijskom analizom;
fizičkim merenjem;
vađenjem uzorka.
148
Roba u originalnom pakovanju
Ako se roba isporučuje u originalnom pakovanju, utvrđivanje 
	kvaliteta ograničava se samo na ispitivanje pakovanja.
Ali ako se docnije utvrdi da je isporučena roba imala mana, 
	prodavac odgovara za njih kao za skrivene mane.
149
Utvrđivanje kvaliteta komisijskim putem
Kad se kvalitet isporučene robe utvrđuje komisijski, sastavlja 
	se zapisnik o radu komisije.
U zapisnik treba uneti:
način na koji je isporučena roba identifikovana;
kvalitet robe i njene mane, kao i podatke o tome kada su, gde 
	i na koji način utvrđeni;
ime, zanimanje i adresu članova komisije, stručnjaka i svedoka 
	koji su učestvovali u njenom radu, uz oznaku da li su u radnom odnosu sa kojom 
	od stranaka.
Zapisnik potpisuju prisutne stranke ili njihovi predstavnici, 
	kao i članovi komisije, stručnjaci i svedoci.
Kad komisija nađe da je potrebno stručno mišljenje, pozvaće 
	arbitražnog veštaka za odgovarajuću struku da da stručno mišljenje, a ako 
	takvog veštaka nema, pozvaće drugo stručno lice.
c) Prigovori na kvalitet
150
Rok za stavljanje prigovora na kvalitet
Kad su utvrđivanju kvaliteta prisustvovale obe stranke ili 
	njihovi predstavnici, kupac mora svoje prigovore na kvalitet robe staviti 
	prodavcu prilikom samog utvrđivanja kvaliteta.
Kad prodavac ili njegov predstavnik nije prisustvovao utvrđivanju 
	kvaliteta, kupac mora, nakon što je utvrdio mane, saopštiti prodavcu bez odlaganja 
	svoje prigovore na kvalitet.
151
Rok za prigovore u slučaju skrivenih mana ili obmane
Kad se radi o skrivenim manama, kao i kad je prodavac obmanuo 
	kupca u pogledu kvaliteta isporučene robe, kupac mora staviti prodavcu prigovore 
	na kvalitet robe bez odlaganja, čim je manu otkrio ili za obmanu saznao.
Ali ni u tim slučajevima kupac ne može staviti prodavcu prigovore 
	na kvalitet robe po isteku šest meseci od dana prijema isporuke, izuzev ako 
	se radi o obmani koja predstavlja krivično delo.
152
Saopštavanje prigovora na kvalitet robe
Kupac mora, u roku određenom za stavljanje prigovora, na siguran 
	način saopštiti prodavcu prigovore na kvalitet robe.
Prigovore saopštene prodavcu preko telefona, putem telegrama 
	ili preko teleprintera treba odmah potvrditi preporučenim pismom.
Kupac treba da dostavi prodavcu i ispravu o utvrđenom kvalitetu, 
	ako je ima, bilo prilikom saopštavanja prigovora, bilo prilikom pismenog potvrđivanja 
	već saopštenih prigovora.
153
Neblagovremenost prigovora na kvalitet
Ako kupac nije blagovremeno stavio prigovor zbog utvrđenih 
	mana robe, smatra se da je preuzeo robu bez prigovora na kvalitet robe.
d) Prava kupca u slučaju mana robe
154
Izbor prava od strane kupca
Kupac koji je uredno i na vreme stavio prodavcu prigovore zbog 
	utvrđenih mana robe, može po svom izboru:
odustati od ugovora, a isporučenu robu staviti prodavcu na 
	raspolaganje;
tražiti ispunjenje ugovora, a isporučenu robu staviti prodavcu 
	na raspolaganje;
tražiti sniženje cene srazmerno manjoj vrednosti isporučene 
	robe;
tražiti da prodavac u primerenom roku otkloni mane, ako su 
	mane otklonjive.
U svakom slučaju kupac može tražiti i naknadu štete.
155
Slučajevi u kojima kupac ne može odbiti prijem robe
Kupac ne može odbiti prijem robe:
ako je isporučenom robom raspolagao u svoje ime i za svoj račun;
ako razlika u kvalitetu ne prelazi granice uobičajenog odstupanja, 
	izuzev kad ugovor sadrži odredbu "bez tolerancije" ili sličnu odredbu.
156
Pravo kupca u slučaju mana na delu robe
Ako samo jedan deo isporučene robe ima mana, kupac ne može 
	odbiti prijem ostale robe, izuzev ako ugovorena količina čini celinu ili ako 
	kupac inače ima opravdani interes da primi ugovorenu količinu samo u celini.
157
Pravo kupca u slučaju isporuke robe boljeg kvaliteta
Kad je isporučena roba boljeg kvaliteta od ugovorenog, kupac 
	ne može zbog toga odbiti prijem robe, izuzev ako ima opravdani interes da 
	mu se isporuči baš roba ugovorenog kvaliteta.
Kad kupac primi isporuku robe boljeg kvaliteta od ugovorenog, 
	prodavac ne može tražiti veću cenu od ugovorene.
158
Dužnost kupca u pogledu robe stavljene na raspolaganje
Robu stavljenu prodavcu na raspolaganje kupac mora, na trošak 
	i rizik prodavca, sam čuvati, ili je dati na čuvanje javnom skladištu, a ako 
	to nije moguće, onda licu koje na zahtev kupca odredi državna arbitraža.
Kupac mora bez odlaganja obavestiti prodavca o stavljanju 
	robe na raspolaganje i o davanju robe na čuvanje.
159
Pravo kupca da proda robu stavljenu na raspolaganje
Kad je roba koja je stavljena na raspolaganje prodavcu nepodesna 
	za čuvanje, ili su troškovi potrebni za njeno čuvanje ili održavanje nesrazmerno 
	veliki, kupac može, na trošak i rizik prodavca, a po dozvoli državne arbitraže, 
	izložiti robu javnoj prodaji.
Ako roba ima tržišnu cenu, ili ako je male vrednosti prema 
	troškovima javne prodaje, ili ako postoji opasnost od odlaganja usled toga 
	što je roba u kvaru ili se može brzo pokvariti, kupac može i sam prodati robu.
Cena postignuta prodajom mora biti položena državnoj arbitraži.
Kupac mora bez odlaganja obavestiti prodavca da je tražio dozvolu 
	za javnu prodaju ili da će robu sam prodati, kao i o izvršenoj prodaji i položenoj 
	ceni.
C. PLAĆANJE
1. Cena
160
Cena robe
Cena važi za neto težinu robe bez skonta.
161
Izrazi koji označavaju da li se cena odnosi i na težinu ambalaže
Izraz u ugovoru ".... dinara za ..... kilograma neto" 
	znači da se cena odnosi samo na neto robu, ne uračunavajući težinu ambalaže.
Izraz u ugovoru ".... dinara za ..... kilograma bruto 
	za neto" znači da se cena odnosi na težinu robe i ambalaže.
162
Izrazi koji znače da se ambalaža ne mora platiti ni vratiti
Izrazi u ugovoru "franco ambalaža", "ambalaža 
	gratis", "ambalaža izgubljena", "ambalaža uračunata" 
	i slični izrazi znače da se ambalaža ne mora posebno platiti ni vratiti.
163
Obračunavanje cene prema izvađenom uzorku
Ako je kupac preuzeo robu pod uslovom vađenja uzoraka, cena 
	se obračunava prema rezultatu ispitivanja uzoraka.
Kad su u takvom slučaju uzorci uzeti iz različitih delova ili 
	partija robe, pa se utvrde razlike u uzorcima, pri obračunu cene uzeće se 
	da kvalitet celog dela ili partije robe iz koje je pojedini uzorak uzet odgovara 
	kvalitetu tog uzorka, ako nije ugovoreno da će se pri obračunu cene uzeti 
	da kvalitet celokupne količine isporučene robe odgovara proseku kvaliteta 
	svih uzetih uzoraka.
2. Carine
164
Uvozne carine
Uvozne carine, kao i ostale uvozne dažbine i troškove uvoznog 
	carinjenja snosi kupac.
165
Izvozne carine
Izvozne carine, kao i ostale izvozne dažbine i troškove izvoznog 
	carinjenja snosi prodavac, ako kupac nije preuzeo robu na teritoriji FNRJ.
166
Troškovi oko oslobađanja od carine
Troškove oko oslobađanja robe od carine snosi ona stranka koja 
	bi trebalo da snosi carinu.
167
Tranzitna roba
U slučaju prodaje robe koja je u tranzitu, smatra se da u cenu 
	nisu uračunate one carine i troškovi koji se moraju platiti u FNRJ pre stavljanja 
	tranzitne robe u slobodan promet, ako je kupcu poznato da se radi o robi u 
	tranzitu.
3. Troškovi robnog prometa
168
Uračunavanje troškova u cenu
Smatra se da su porezi, takse, vozarina i drugi troškovi robnog 
	prometa nastali pre isporuke robe uračunati u cenu robe.
169
Troškovi pribavljanja i legalizovanja uverenja o poreklu 
	robe
Prodavac je dužan da na zahtev kupca pribavi i da mu preda 
	legalizovano uverenje o poreklu robe.
Troškove pribavljanja i legalizovanja uverenja o poreklu robe 
	snosi kupac.
170
Troškovi plaćanja
Troškove skopčane sa plaćanjem snosi stranka koja vrši plaćanje.
171
Predujmljivanje torškova
Troškove u vezi sa robom koji padaju na teret kupca, a plaća 
	ih prodavac, kupac mora, na zahtev prodavca, predujmiti u gotovom.
4. Kamate
172
Plaćanje kamate
Kamate snosi stranka koja je na to ugovorom obavezana, ili 
	je u docnji u pogledu plaćanja.
173
Kamatna stopa
Stopa ugovorene kamate ne može biti viša od najviše stope koju 
	zakon dopušta.
Kad je kamata ugovorena, a nije određena kamatna stopa, kao 
	i kad kamata nije ugovorena, a dužnik o roku ne izmiri svoju obavezu, plaća 
	se kamata po zakonskoj stopi.
Ako je ugovorena viša kamatna stopa od zakonske, dužnik plaća 
	i za vreme docnje kamatu po ugovorenoj kamatnoj stopi.
Ako je ugovorena niža kamatna stopa od zakonske, dužnik plaća 
	za vreme docnje kamatu po zakonskoj stopi.
5. Mesto plaćanja
174
Gde se vrši plaćanje
Plaćanje se vrši u mestu gde je poverilac imao svoje sedište 
	ili prebivalište u trenutku zaključenja ugovora.
Ako poverilac ima više sedišta, plaćanje se vrši u sedištu 
	iz koga je poverilac poslao svoju ili prihvatio dužnikovu ponudu.
Ali, ako je ugovorom određeno ili iz okolnosti proističe iz 
	koga će se poveriočevog sedišta izvršiti isporuka, plaćanje se vrši u mestu 
	toga sedišta.
175
Plaćanje po nalogu poverioca
Dužnik mora na zahtev poverioca izvršiti isplatu u mestu gde 
	poverilac ima svoje sedište ili prebivalište u trenutku ispunjenja ugovora, 
	ili u kom drugom mestu koje odredi poverilac, ali u tom slučaju ima pravo 
	na naknadu troškova prouzrokovanih promenom mesta plaćanja.
Isto tako, dužnik mora na zahtev i trošak poverioca izvršiti 
	plaćanje i na tekući račun nekog trećeg lica kod jedne od banaka u FNRJ.
176
Plaćanje uz predaju robe ili robnih dokumenata
Ako je plaćanje uslovljeno jednovremenom predajom robe ili 
	robnih dokumenata od strane poverioca, plaćanje se vrši u mestu gde se roba 
	ili dokumenti predaju.
6. Rok plaćanja
177
Plaćanje po prijemu robe i fakture
Kupac mora isplatiti kupovnu cenu u roku od osam dana od prijema 
	fakture, a ako je robu primio posle prijema fakture, onda u roku od osam dana 
	od prijema robe.
Kupac koji u tom roku nije mogao prema redovnom toku stvari 
	da utvrdi količinu i kvalitet robe, može odložiti plaćanje kupovne cene do 
	prvog radnog dana po izvršenom utvrđivanju.
Ali, ako se isplata kupovne cene ima izvršiti uz predaju robnih 
	dokumenata kojima se prodavac lišava prava da raspolaže robom, kupac ne može 
	odložiti isplatu kupovne cene iz razloga što još nije imao mogućnosti da utvrdi 
	količinu i kvalitet robe.
178
Plaćanje u slučaju sukcesivne isporuke
Ako nije ugovoreno da se cena za robu, koja se isporučuje sukcesivno, 
	ima platiti po isporuci cele količine robe, prodavac može zahtevati da mu 
	kupac isplati cenu posebno za svaki isporučeni obrok.
179
Plaćanje u slučaju otpreme robe u drugo mesto
Ako robu ima poslati u drugo mesto, prodavac nema pravo da 
	odloži otpremanje robe zato što kupovna cena nije još plaćena.
Ali kad prodavac ima pravo da u toku prevoza raspolaže robom, 
	on može odložiti izvršenje isporuke u mestu opredeljenja sve dok mu kupovna 
	cena ne bude isplaćena.
180
Promptno plaćanje
Kad je rok plaćanja određen izrazom "odmah", "prompt" 
	ili sličnim izrazima, plaćanje se ima izvršiti prvog radnog dana po prijemu 
	fakture, a ako je roba primljena posle prijema fakture, onda prvog radnog 
	dana po prijemu robe.
181
Plaćanje preko pošte
Kad je ugovoreno da se plaćanje vrši preko pošte, isplata je 
	izvršena onog dana koga je dužnik izvršio uplatu pošti, ako je pravilno upućena 
	na adresu poverioca ili adresu koju je poverilac označio.
Ako se plaćanje vrši preko pošte a takav način plaćanja nije 
	ugovoren, isplata je izvršena onog dana koga pošta uruči poveriocu uputnicu.
182
Plaćanje unapred
Kad se prema ugovoru cela kupovna cena ili jedan njen deo ima 
	platiti pre prijema robe ili fakture, kao i kad se prema ugovoru isplata kupovne 
	cene ili jednog njenog dela ima obezbediti akreditivom, ili na drugi način, 
	a nije određen rok, smatra se da se plaćanje ima izvršiti ili akreditiv obezbediti 
	u roku od osam dana od zaključenja ugovora.
183
Plaćanje uz prezentaciju robnih dokumenata
Kada je ugovoreno plaćanje cene uz prezentaciju dokumenata 
	o predaji robe na otpremu, kao što su duplikat tovarnog lista, teretnica (konosman), 
	recepis ili slična dokumenta izdata od vozara, špeditera ili skladištara, 
	prodavac ne može zahtevati isplatu cene pre prezentacije tih dokumenata.
Ali kad kupac može raspolagati primljenom robom i pre nego 
	što su mu dokumenta prezentirana, prodavac može zahtevati isplatu cene i na 
	osnovu same fakture.
184
Plaćanje uz prezentaciju robnih dokumenata koja nisu 
	specificirana
Ako se cena ima isplatiti uz prezentaciju dokumenata, a ona 
	nisu pojedinačno naznačena u ugovoru, prodavac mora prezentirati ona dokumenta 
	koja su prema prirodi ugovora uobičajena u takvom slučaju.
Kad ne postoji takav običaj, smatra se da je izvršeno prezentiranje 
	dokumenata ako je prezentiranim dokumentima dokazano da je prodavac izvršio 
	svoju obavezu i ako kupac može na osnovu njih razabrati vrstu i količinu otpremljene 
	robe i robom raspolagati.
185
Plaćanje uz prezentaciju vozarske isprave
Kad je ugovoreno plaćanje cene uz prezentaciju duplikata tovarnog 
	lista ili druge vozarske isprave, prodavac može zahtevati isplatu samo uz 
	prezentaciju takve isprave iz koje su vidljivi broj vagona ili pošiljke i 
	težina ili količina robe.
Prodavac u tom slučaju jemči za kvalitet, težinu, meru i dimenzije 
	robe koji su označeni u fakturi.
186
Plaćanje uz prezentaciju teretnice
Ako se ima prezentirati teretnica (konosman), a ugovorom nije 
	određeno kakva mora biti, prodavac mora prezentirati čistu teretnicu izdatu 
	"po naredbi" u kojoj je potvrđeno da je roba ukrcana u brod.
7. Sredstva plaćanja
187
Valuta
Plaćanje se vrši u valuti FNRJ.
Plaćanje u stranoj valuti može se vršiti samo u slučaju kad 
	je to, saglasno deviznim propisima, izričito predviđeno ugovorom.
188
Redovna sredstva plaćanja
Plaćanje se vrši polaganjem novčanog iznosa na tekući račun 
	poverioca kod banke u FNRJ, putem virmana ili u gotovom novcu.
189
Polaganje na tekući račun putem virmana
Ako poverilac i dužnik imaju tekuće račune kod iste poslovne 
	jedinice banke, smatra se da je plaćanje izvršeno kad toj jedinici stigne 
	nalog dužnika da izvrši prenos iznosa, na koji nalog glasi, sa njegovog tekućeg 
	računa na tekući račun poverioca, ukoliko dužnik ima pokrića na svom tekućem 
	računu.
Ako poverilac i dužnik nemaju tekuće račune kod iste poslovne 
	jedinice banke, smatra se da je plaćanje izvršeno kad jedinici banke, kod 
	koje poverilac ima tekući račun, stigne nalog jedinice banke kod koje dužnik 
	ima tekući račun da odobri tekućem računu poverioca iznos na koji nalog glasi.
190
Rok plaćanja hartijama od vrednosti
Ako je ugovoreno plaćanje hartijama od vrednosti (trgovačkim 
	efektima), dužnik mora predati hartije poveriocu u roku od osam dana od prijema 
	fakture, a ako je fakturu primio pre nego što je primio robu, onda u roku 
	od osam dana od prijema robe.
Ako dužnik u tom roku ne preda hartije od vrednosti, a ne preda 
	ih ni nakon dva dana pošto je primio poveriočevu pismenu opomenu, poverilac 
	može tražiti naplatu u gotovom novcu, priznajući dužniku kamatu po zakonskoj 
	stopi od dana plaćanja u gotovom do dospeća hartije od vrednosti.
191
Plaćanje blanco menicom
Ako je ugovoreno plaćanje u određenom roku po prijemu isporuke, 
	a plaćanje se vrši menicom čija dospelost nije u menici označena, rok plaćanja 
	počinje teći od dana prijema isporuke, a u slučaju zadocnjenja sa prijemom 
	isporuke, od dana kada je prijem isporuke imao biti izvršen.
192
Taksa i troškovi u vezi sa izdavanjem hartije od vrednosti
Dužnik snosi takse i troškove u vezi sa izdavanjem i puštanjem 
	u promet menica i drugih hartija od vrednosti kojima se vrši ili obezbeđuje 
	plaćanje.
193
Akreditiv
Ako je ugovoreno da se isplata isporučene robe ima izvršiti 
	putem akreditiva, važe sledeća pravila:
kupac ima pribaviti o svom trošku neopoziv akreditiv plativ 
	prodavcu kod određene banke;
akreditiv mora biti otvoren najkasnije petnaest dana pre ugovorenog 
	roka isporuke, a ako je vreme od zaključenja ugovora do roka isporuke kraće 
	od petnaest dana, onda bez odlaganja;
akreditiv mora pokrivati cenu za najveću količinu robe koju 
	prodavac prema ugovoru može da isporuči, kao i iznos troškova koje plaća prodavac, 
	a padaju na teret kupca;
akreditiv mora važiti najmanje petnaest dana računajući od 
	poslednjeg dana određenog ugovorom za izvršenje isporuke.
Kupac može usloviti isplatu akreditiva prezentacijom robnih 
	dokumenata.
194
Produženje akreditiva
Ako se po sporazumu stranaka ili usled slučaja odloži izvršenje 
	isporuke, kupac mora produžiti važenje akreditiva za onoliko vremena za koliko 
	je produžen rok za izvršenje isporuke.
Ako je sporazumom stranaka odloženo izvršenje isporuke, svaka 
	stranka snosi po jednu polovinu troškova oko produženja važenja akreditiva, 
	a ako je izvršenje isporuke odloženo usled slučaja, troškove oko produženja 
	važenja akreditiva snosi ona stranka koja je u ispunjenju svoje obaveze bila 
	slučajem sprečena.
195
Isplatni ček
Plaćanje isplatnim čekom je izvršeno u trenutku kada ček bude 
	realizovan, ali se smatra da dužnik nije bio u docnji iako ček nije realizovan, 
	ukoliko je imao pokrića u vreme kad je trebalo da prezentacija bude izvršena.
196
Čekovna uplatnica
Poverilac može zahtevati, ako se to ne protivi propisima, da 
	dužnik izvrši obavezu plaćanja polaganjem dužnog iznosa čekovnom uplatnicom 
	na račun koji mu poverilac označi.
U tom slučaju isplata je izvršena onog dana koga dužnik položi 
	novac čekovnom uplatnicom na označeni račun.
197
Efektivno plaćanje u stranoj valuti
Kad je, saglasno deviznim propisima, plaćanje ugovoreno u stranoj 
	valuti izrazom "efektivno", ili sličnim izrazom, kupac mora izvršiti 
	plaćanje u ugovorenoj stranoj valuti ili devizama koje glase na tu valutu.
8. Uračunavanje izvršenih isplata
198
Raspored delimične isplate
U slučaju delimičnog izmirenja duga, plaćena svota ide prvo 
	na troškove spora, ako ih ima, onda na dospelu kamatu, a zatim na glavni dug.
199
Raspored isplata u slučaju više dugova
Ako ima prema istom poveriocu više dugova, dužnik se može prilikom 
	plaćanja izjasniti na koji dug ide plaćena svota.
Kad se dužnik ne izjasni, plaćena svota ide na dug koji poverilac 
	odredi, ako se dužnik tome odmah po saznanju ne usprotivi.
Ako ni dužnik ni poverilac nisu označili koji se dug izmiruje, 
	plaćena svota ide prvo na dospeli dug; ako ima više dospelih dugova, onda 
	na dug koji je tužbom tražen; ako nijedan od dospelih dugova nije tužbom tražen, 
	onda po redu dospelosti; ako su svi dugovi istog dana dospeli, onda na dug 
	koji je teži za dužnika; ako su svi dugovi jednako teški za dužnika, onda 
	po vremenu njihovog nastajanja; ako nijedan dug nije dospeo, onda po redu 
	kojim će dospeti.
9. Potvrda o isplati i isprava o dugu
200
Priznanica
Dužnik može tražiti od poverioca da mu izda priznanicu za svaku 
	plaćenu svotu, sa naznačenjem na ime čega je isplata izvršena.
Kad poverilac izda priznanicu da mu je izmiren određeni obrok 
	kamata ili drugog periodičnog davanja, pretpostavlja se da su ranije dospeli 
	obroci iz istog osnova izmireni.
Kad je izdata priznanica za glavni dug, pretpostavlja se da 
	je izmirena i kamata.
201
Vraćanje ili poništenje isprave o dugu
Kad se dug potpuno ugasi, dužnik može zahtevati od poverioca 
	da mu vrati ili da poništi izdatu ispravu o dugu.
Ako dug nije potpuno ugašen, ili ako se isprava o dugu odnosi 
	i na druga neugašena potraživanja poverioca, dužnik može tražiti da poverilac 
	zabeleži izmirenje na ispravi o dugu.
Kad je dužniku vraćena isprava o dugu, pretpostavlja se da 
	je dug ugašen.
202
Nemogućnost vraćanja isprave o dugu
Ako poverilac nije u mogućnosti da vrati ispravu o dugu, dužnik 
	može tražiti pri izmirenju duga da mu poverilac izda overenu priznanicu u 
	kojoj će potvrditi da je dug ugašen i da je isprava o dugu izgubila važnost.
Ako je isprava o dugu menica, ček ili druga hartija od vrednosti, 
	postupiće se po propisima o amortizaciji tih isprava, a troškove amortizacije 
	snosi poverilac.
10. Faktura
203
Uslovi sadržani u fakturi
Uslovi plaćanja i drugi uslovi koje prodavac jednostrano unese 
	u fakturu ili dostavnicu ne obavezuju kupca ni onda kad je fakturu ili dostavnicu 
	robe primio, a nije joj prigovorio.
Ali kupca obavezuju oni uslovi plaćanja i drugi uslovi koje 
	prodavac unese u fakturu ili dostavnicu koji su neophodni za izvršenje ugovora 
	i koji su u skladu sa ostalim odredbama ugovora, ako kupac ne stavi prigovor 
	na fakturu ili dostavnicu, u kratkom roku po njihovom prijemu.
204
Plaćanje u slučaju prigovora na fakturu
Kad kupac prigovori samo nekim stavkama fakture, on ne može 
	odbiti isplatu iznosa kojima nije prigovorio, niti prodavac može odbiti prijem 
	tih iznosa.
205
Deponovanje spornog iznosa
Ukoliko prodavac odbije prigovor stavljen na fakturu, kupac 
	može, čim ga prodavac obavesti o odbijanju, sporni iznos položiti kod državne 
	arbitraže do okončanja spora ili sporazuma stranaka, ali treba da o polaganju 
	iznosa obavesti prodavca.
Polaganjem iznosa kod državne arbitraže kupac je ispunio svoju 
	obavezu plaćanja do visine položenog iznosa.
IV DOCNJA
1. Docnja dužnika
206
Nastupanje docnje dužnika
Dužnik je u docnji kad ne ispuni svoju dospelu obavezu.
Kad je rok ispunjenja obaveze određen ugovorom ili na koji 
	drugi način, dužnik je u docnji čim isteče taj rok.
Kad rok ispunjenja obaveze nije određen ni ugovorom ni na drugi 
	način, dužnik je u docnji od prvog dana po prijemu poveriočeve opomene da 
	ispuni svoju obavezu, ako iz ovih uzansa za pojedine slučajeve ne proističe 
	što drugo.
207
Naknada štete u slučaju docnje dužnika
Dužnik koji je u docnji dužan je da poveriocu naknadi štetu 
	koja mu je naneta zadocnjenjem, izuzev ako je zapao u docnju usled uzroka 
	za koje nije odgovoran.
Dužnik koji je zapao u docnju usled uzroka za koje je odgovoran, 
	odgovara i za nemogućnost ispunjenja koja za vreme docnje nastupi usled slučaja, 
	izuzev ako bi poverilac pretrpeo štetu usled slučaja i da je dužnik svoju 
	obavezu bio ispunio na vreme.
208
Docnja u pogledu novčane obaveze
Dužnik koji je u zadocnjenju sa plaćanjem novčane obaveze dužan 
	je plaćati kamatu za sve vreme trajanja docnje, pa i u slučaju kada je zapao 
	u docnju usled uzroka za koje nije odgovoran.
Ako je u zadocnjenju sa plaćanjem novčane obaveze usled uzroka 
	za koje je odgovoran, dužnik je dužan da poveriocu naknadi i drugu štetu koju 
	je poverilac pretrpeo zbog zadocnjenja.
209
Pravo poverioca u slučaju docnje dužnika
Kad je dužnik u docnji, poverilac može, po svom izboru, tražiti 
	ispunjenje ugovora i naknadu štete zbog zadocnjenja, ili odustati od ugovora 
	i tražiti naknadu štete zbog neispunjenja ugovora.
Poverilac može odustati od ugovora samo ako je dužniku ostavio 
	primeren rok za ispunjenje njegove obaveze, a dužnik nije ispunio svoju obavezu 
	ni u tom naknadnom roku.
Poverilac može odustati od ugovora i ne ostavljajući dužniku 
	naknadni rok, ako mu je dužnik pre ili posle isteka roka za ispunjenje već 
	saopštio da neće ispuniti svoju obavezu, ili ako se ostavljanje naknadnog 
	roka protivi prirodi posla.
Poverilac ne može odustati od izvršenog izbora.
210
Pravo poverioca da sam izvrši radnju dužnika ili da zaključi 
	ugovor sa trećim licem
Kad poverilac zbog docnje dužnikove odustane od ugovora, može 
	i sam izvršiti radnju koju je dužnik bio dužan da izvrši, ili zaključiti ugovor 
	sa trećim licem da ono izvrši radnju koju je dužnik bio dužan da izvrši, ali 
	mora preporučenim pismom ili na drugi siguran način obavestiti dužnika o nameravanom 
	izvršenju radnje ili zaključenju ugovora sa trećim licem.
U tom slučaju u štetu zbog neispunjenja ulazi i šteta koju 
	je poverilac pretrpeo zbog toga što je radnju sam izvršio ili što je zaključio 
	ugovor sa trećim licem.
Kad dužnik upozori poverioce na okolnosti koje bi mogle uticati 
	da ugovor sa trećim licem bude zaključen pod što povoljnijim uslovima za dužnika, 
	poverilac mora o tom upozorenju dužnikovom voditi računa.
211
Pravo kupca u slučaju odustanka od ugovora zbog docnje 
	prodavca
Kad odustane od ugovora zbog docnje prodavca, kupac može po 
	svom izboru:
tražiti razliku između ugovorene cene robe i njene srednje 
	tržišne cene koja je u mestu isporuke postojala prvog radnog dana po isteku 
	roka koji je kupac naknadno ostavio prodavcu za ispunjenje obaveze, a u slučaju 
	kad nije ostavio takav rok zbog toga što mu je prodavac saopštio da neće ispuniti 
	svoju obavezu, onda prvog radnog dana po isteku roka isporuke; ako je kupac, 
	pored te razlike, pretrpeo i drugu štetu, on može tražiti naknadu i te štete;
tražiti naknadu stvarno pretrpljene štete i izgubljene dobiti;
kupiti kod trećeg lica robu koju mu je prodavac bio dužan isporučiti 
	i tražiti od prodavca razliku između cene koju je sa njim bio ugovorio i više 
	cene po kojoj je robu kupio kod trećeg lica, naknadu troškova oko kupovine 
	robe, kao i naknadu druge štete koju je pretrpeo zbog neizvršenja isporuke 
	od strane prodavca.
U ovom poslednjem slučaju kupac mora na siguran način i na 
	vreme obavestiti prodavca o nameravanoj kupovini, a kupovinu izvršiti u primerenom 
	roku.
212
Pravo prodavca u slučaju odustanka od ugovora zbog docnje 
	kupca
Kad odustane od ugovora zbog docnje kupca, prodavac može po 
	svom izboru:
tražiti razliku između ugovorene cene robe i njene srednje 
	tržišne cene koja je u mestu isporuke postojala prvog radnog dana po isteku 
	roka koji je naknadno ostavio kupcu za ispunjenje obaveze, a u slučaju kada 
	nije ostavio takav rok zbog toga što mu je kupac saopštio da neće ispuniti 
	svoju obavezu, onda prvog radnog dana po isteku roka isporuke; ako je prodavac, 
	pored te razlike pretrpeo i drugu štetu, on može tražiti naknadu i te štete;
tražiti naknadu stvarno pretrpljene štete i izgubljene dobiti;
prodati trećem licu robu koju je kupac bio dužan da primi i 
	tražiti od kupca razliku između cene koju je sa njim bio ugovorio i niže cene 
	po kojoj je robu prodao trećem licu, naknadu troškova oko prodaje robe, kao 
	i naknadu druge štete koju je pretrpeo zbog neispunjenja obaveze od strane 
	kupca.
U ovom poslednjem slučaju, prodavac mora na siguran način i 
	na vreme obavestiti kupca o nameravanoj prodaji, a prodaju izvršiti u primerenom 
	roku.
213
Kad prodavac ne može odustati od ugovora zbog kupčeve 
	docnje
Kad je kupac primio robu, ali je u docnji sa isplatom kupovne 
	cene, prodavac ne može odustati od ugovora, već može tražiti isplatu kupovne 
	cene i kamatu zbog zadocnjenja.
Ali kad je kupac u docnji sa isplatom kupovne cene zbog uzroka 
	za koje je odgovoran, prodavac može tražiti, pored isplate kupovne cene i 
	kamate zbog zadocnjenja, i naknadu druge štete koju je pretrpeo zbog zadocnjenja.
214
Do kad se može ispuniti zadocnela obaveza i tražiti njeno 
	ispunjenje
Kad dužnik ne ispuni svoju obavezu o roku, on je može ispuniti 
	i poverilac može zahtevati njeno ispunjenje sve dok poverilac nije saopštio 
	dužniku ili da odustaje od ugovora, ili da će sam izvršiti radnju koju je 
	dužnik bio dužan da izvrši, ili da će zaključiti ugovor sa trećim licem da 
	ono izvrši tu radnju.
215
Odustanak poverioca od ugovora u slučaju kad se obaveza 
	ispunjava u obrocima
Kad se obaveza ima ispuniti u obrocima, a dužnik zadocni sa 
	ispunjenjem jednog ili više obroka, poverilac može odustati od ugovora u pogledu 
	neispunjenih dospelih obroka, ako ih dužnik ne ispuni ni u primerenom roku 
	koji mu je poverilac naknadno ostavio.
U tom slučaju poverilac može odustati od ugovora i u pogledu 
	svih budućih obroka, ako dužnik na njegov zahtev ne da obezbeđenje da će obavezu 
	u pogledu budućih obroka na vreme ispunjavati.
Ali kad dužnik zadocni sa ispunjenjem ma i jednog obroka, poverilac 
	može odustati od ugovora u celini, uključujući i već izvršene obroke, ako 
	dužnik dospele obroke ne ispuni ni u primerenom roku koji mu je poverilac 
	naknadno ostavio, a poverilac nema interesa za već izvršene i buduće obroke 
	bez dospelih neispunjenih obroka zbog toga što svi obroci čine celinu.
216
Saopštenje poverioca o odustanku od ugovora
Poverilac koji zbog dužnikove docnje odustaje od ugovora, mora 
	odustanak saopštiti dužniku na siguran način.
Saopštenje o odustanku smatra se izvršenim onog dana koga dužnik 
	primi saopštenje.
2. Docnja poverioca
217
Nastupanje docnje poverioca
Poverilac je u docnji kad neosnovano odbije prijem ispunjenja 
	obaveze od strane dužnika, ili kad ne preduzme radnje koje je dužan preduzeti 
	da bi dužnik mogao ispuniti svoju obavezu.
Poverilac zapada u docnju i kad je spreman da primi ispunjenje 
	dužnikove obaveze, ali ne nudi ispunjenje svoje dospele obaveze.
Poverilac ne zapada u docnju iako nije preduzeo potrebne radnje 
	da bi dužnik mogao ispuniti svoju obavezu, ako dužnik nije u stanju da tu 
	obavezu ispuni o roku.
218
Naknada štete i rizik u slučaju docnje poverioca
Poverilac koji je u docnji zbog uzroka za koji je odgovoran 
	dužan je da dužniku naknadi štetu koja mu je naneta zadocnjenjem.
Poverilac koji je u docnji snosi rizik za propast ili oštećenje 
	dugovane stvari koje je nastalo slučajem.
Kad se predmet obaveze stvari određene po rodu, rizik za propast 
	ili oštećenje stvari usled slučaja snosi poverilac koji je u docnji, ako su 
	stvari koje su mu ponuđene bile izdvojene, ili ako je propala cela masa iz 
	koje je trebalo da se ponuđene stvari izdvoje.
219
Kamata za vreme docnje poverioca
Dužnik nije dužan da plaća kamate za vreme docnje poverioca.
220
Polaganje kod državne arbitraže dugovane svote, hartija 
	od vrednosti i dragocenosti
Kad je poverilac u docnji, dužnik se može osloboditi svoje 
	novčane obaveze polaganjem dugovane svote kod državne arbitraže nadležne po 
	mestu plaćanja, na trošak i rizik poverioca.
Ovo važi i kad su predmet obaveze hartije od vrednosti, druge 
	isprave i dragocenosti.
Dužnik mora o polaganju kod državne arbitraže odmah obavestiti 
	poverioca.
221
Predaja stvari na čuvanje
Kad predmet obaveze nije novac, hartije od vrednosti ili dragocenosti, 
	dužnik se može osloboditi svoje obaveze predajom stvari na čuvanje, na trošak 
	i rizik poverioca, javnom skladištu u mestu ispunjenja, ili, ako je to nemoguće, 
	licu koje na zahtev dužnika odredi državna arbitraža nadležna po mestu ispunjenja.
O predaji stvari na čuvanje dužnik mora odmah obavestiti poverioca.
222
Prodaja stvari
Ako je stvar nepodesna za čuvanje, ili su troškovi potrebni 
	za njeno čuvanje ili održavanje nesrazmerno veliki, dužnik može, na trošak 
	i rizik poverioca, a po dozvoli državne arbitraže nadležne po mestu ispunjenja, 
	izložiti stvar javnoj prodaji.
Ako stvar ima tržišnu cenu, ili ako je male vrednosti u srazmeri 
	prema troškovima javne prodaje, ili ako postoji opasnost od odlaganja usled 
	toga što je roba u kvaru ili se može brzo pokvariti, dužnik može i sam prodati 
	stvar.
Cena postignuta prodajom mora biti položena državnoj arbitraži.
Dužnik mora bez odlaganja obavestiti poverioca da je tražio 
	dozvolu za javnu prodaju ili da će robu sam prodati, kao i o izvršenoj prodaji 
	i položenoj ceni.
223
Uzimanje natrag stvari predatih na čuvanje
Stvari predate na čuvanje dužnik može uzeti natrag sve dok 
	se poverilac ne izjasni da ih prima.
Kad dužnik uzme stvari natrag, vaspostavljaju se prava koje 
	je poverilac imao pre predaje stvari na čuvanje.
O uzimanju stvari natrag dužnik mora odmah obavestiti poverioca.
3. Posebni slučajevi docnje
224
Delimična docnja obeju stranaka
Kad su obe stranke u docnji, a započele su ispunjenje ugovora, 
	kojim nije bilo unapred predviđeno da će se ispunjavati u obrocima, stranka 
	koja je u većoj meri ispunila svoju obavezu i nudi potpuno ispunjenje, može 
	zahtevati od druge stranke ispunjenje ugovora u celini i naknadu štete, a 
	može joj odrediti i novi primereni rok za ispunjenje obaveze.
U ovom poslednjem slučaju, ako druga stranka ni u tom novom 
	roku ne ispuni obavezu, stranka koja je u većoj meri ispunila obavezu može 
	po svom izboru bilo da zahteva potpuno ispunjenje ugovora i naknadu štete, 
	bilo da od ugovora odustane i zahteva obračun ispunjenih obaveza i isplatu 
	salda, kao i naknadu štete.
225
Docnja kod fiksnog posla
Kad o roku koji je bitan uslov ugovora dužnik ne ispuni svoju 
	obavezu, poverilac može tražiti ispunjenje ugovora samo ako po isteku roka 
	bez odlaganja obavesti dužnika da ugovor održava na snazi; u protivnom, ugovor 
	se smatra raskinutim samom činjenicom nastupanja docnje.
Kad poverilac traži ispunjenje ugovora, ima pravo na naknadu 
	štete zbog zadocnjenja, a kad je došlo do raskida ugovora, ima pravo na naknadu 
	štete zbog neispunjenja.
Rok se smatra bitnim uslovom ugovora kad je ugovoreno da se 
	obaveza ima ispuniti u tačno određeno vreme ili u tačno određenom roku i da 
	će se inače ugovor raskinuti, ili ako to proističe iz ugovora ili okolnosti 
	posla.
226
Pokriće na drugoj strani u slučaju docnje kod isporuke 
	sa fiksnim rokom
Kad je rok isporuke bio bitan uslov ugovora koji je raskinut 
	zbog docnje prodavca, kupac koji namerava da kod trećeg lica kupi robu koju 
	mu je prodavac imao isporučiti mora po isteku roka, bez odlaganja, izvršiti 
	kupovinu i obavestiti prodavca o uslovima izvršene kupovine.
Kad je rok isporuke bio bitan uslov ugovora koji je raskinut 
	zbog docnje kupca, prodavac koji namerava da trećem licu proda robu koju je 
	kupac imao primiti, mora po isteku roka, bez odlaganja, izvršiti prodaju i 
	obavestiti kupca o uslovima izvršene prodaje.
227
Docnja kod specifikacione kupovine i prodaje
Ako je kupac po ugovoru zadržao sebi pravo da naknadno odredi 
	oblik, dimenzije ili druga svojstva robe (specifikaciona kupoprodaja), pa 
	prodavcu ne dostavi specifikaciju u ugovorenom roku, a ni po isteku naknadnog 
	primerenog roka koji mu je prodavac ostavio, prodavac može odustati od ugovora 
	i tražiti naknadu štete.
228
Docnja u pogledu predaje dokumenata
Kad je prodavac dužan da preda kupcu robna dokumenta koja ovlašćuju 
	kupca na prijem robe ili čijom se predajom prodavac lišava prava raspolaganja 
	robom, a to o roku ne učini, smatra se da je u docnji u pogledu ispunjenja 
	glavne obaveze.
Kad je prodavac dužan predati kupcu dokumenta istovremeno sa 
	ispunjenjem glavne obaveze, a kupac može raspolagati predmetom glavne obaveze 
	i bez tih dokumenata, kupac može u slučaju docnje prodavca u pogledu predaje 
	dokumenata zahtevati samo naknadu štete.
229
Pravo prodavca u slučaju docnje kupca u pogledu dostavljanja 
	ambalaže
Kad je ugovoreno da će kupac dostaviti ambalažu, a nije je 
	na vreme dostavio, prodavac može po svom izboru:
izvršiti isporuku predajom robe na ime i teret kupca u javno 
	skladište, ako je to moguće;
upotrebiti svoju ambalažu na račun kupca, ili na račun kupca 
	uzeti u zakup ambalažu, u kom se slučaju rok za isporuku produžuje za onoliko 
	dana, koliko je prema okolnostima potrebno za pribavljanje ambalaže;
odustati od ugovora, ako mu kupac nije dostavio ambalažu ni 
	u primerenom roku koji mu je naknadno ostavio.
Pored toga, prodavac može zahtevati od kupca i naknadu štete 
	koju je pretrpeo zbog neispunjenja ili zadocnjenja u pogledu dostavljanja 
	ambalaže.
Kad nije ugovoreno do kada kupac ima dostaviti prodavcu ambalažu, 
	smatra se da je dostavio ambalažu na vreme ako je stigla prodavcu toliko vremena 
	pre isteka roka za isporuku, koliko je prema okolnostima potrebno da bi prodavac 
	mogao izvršiti na vreme pakovanje i isporuku robe.
V NAKNADA ŠTETE
1. O naknadi štete uopšte
230
Naknada štete zbog neispunjenja ili neurednog ispunjenja
Kad dužnik ne ispuni svoju obavezu, ili je ispuni neuredno, 
	dužan je da naknadi poveriocu štetu koja mu je time naneta, izuzev ako je 
	do neispunjenja ili neurednog ispunjenja došlo iz uzroka za koje nije odgovoran.
231
Prosta šteta i izgubljena dobit
Šteta obuhvata kako prostu (stvarnu) štetu, tako i izgubljenu 
	dobit.
Pod izgubljenom dobiti podrazumeva se samo ona dobit za koju 
	je izvesno da bi je poverilac, prema redovnom toku stvari ili prema posebnim 
	okolnostima slučaja, ostvario da je dužnik svoju obavezu ispunio kako treba.
232
Smanjenje ili isključenje odgovornosti dužnika zbog postupka 
	poverioca
Ako je poverilac nekim svojim postupkom ili propuštanjem za 
	koje je odgovoran, učinio da šteta nastane ili da bude veća nego što bi inače 
	bila, ili da se položaj dužnika oteža, visina naknade štete će se smanjiti 
	srazmerno odgovornosti poverioca, a prema okolnostima slučaja ne mora se ni 
	dati.
233
Ocena visine štete
Ako se visina štete ne može tačno utvrditi, ona se ocenjuje 
	prema svim okolnostima slučaja, vodeći računa i o merama koje je u pogledu 
	ispunjenja svoje obaveze i otklanjanja štete preduzela oštećena stranka.
234
Profesionalna odgovornost
Pri oceni odgovornosti za naknadu štete uzima se u obzir i 
	posebna pažnja koju stranci odgovornoj za štetu nalažu pravila struke.
235
Odgovornost za treća lica
Stranka koja ispunjenje svoje obaveze poveri trećem licu, odgovara 
	za štetu koju bi ono u ispunjenju njene obaveze nanelo drugoj stranci.
Isto tako, stranka odgovara i za štetu koju njeni organi, radnici 
	ili službenici nanesu drugoj stranci u vezi sa ugovorom.
236
Odgovornost za izbor trećih lica
Ako stranka koja je po ugovoru dužna ili ovlašćena da angažuje 
	treće lice koje u svoje ime učestvuje u ispunjenju tog ugovora, kao što je 
	vozar, špediter, skladištar, komisionar i slično, ne pokaže pri tom izboru 
	pažnju koja se u poslovnom prometu zahteva, odgovara za štetu koju drugoj 
	stranci nanese izabrano lice.
Isto tako stranka odgovara i za izbor poslovne veze.
237
Isključenje i ograničenje odgovornosti
Stranka ima pravo na naknadu štete i u slučaju kada je ugovorom 
	isključena ili ograničena odgovornost druge stranke za štetu za koju je ova 
	odgovorna.
238
Kumulacija prava na naknadu štete i prava iz osiguranja
Pravo oštećenog iz ugovora o osiguranju ne lišava ga prava 
	na naknadu štete od lica koje je za štetu odgovorno.
Ali oštećenik ne može po oba ova osnova naplatiti više nego 
	što iznosi njegova šteta.
2. Posebni slučajevi odgovornosti za štetu
239
Naknada zbog propuštanja potrebnih radnji za čuvanje 
	robe čiji je prijem odbijen
Kupac koji osnovano odbije prijem robe zbog njenih mana, odgovara 
	prodavcu za štetu koja mu je naneta time što sa robom nije postupao na način 
	koji je za takav slučaj predviđen ovim uzansama.
Isto važi u pogledu odgovornosti i postupanja kupca sa robom 
	čiji je prijem odbio zbog nedostataka u količini, kao i u pogledu odgovornosti 
	i postupanja lica sa nenaručenom robom čiji je prijem odbilo.
240
Odgovornost zbog propuštanja radnji za očuvanje prava 
	saugovorača
Stranka mora preduzeti sve radnje koje je u mogućnosti da preduzme, 
	a koje su potrebne za očuvanje prava druge stranke u vezi sa predmetom ugovora, 
	ako druga stranka nije u stanju da ih sama preduzme; u protivnom odgovara 
	za štetu koju pretrpi druga stranka zbog propuštanja tih radnji.
241
Naknada zbog propuštanja obaveštenja
Stranka koja treba da obavesti drugu stranku o činjenicama 
	čije je nastupanje od uticaja na ispunjenje ugovora, kao što su smetnje u 
	ispunjenju ugovora, promena okolnosti i slično, odgovara za štetu koju pretrpi 
	druga stranka zbog toga što nije bila na vreme obaveštena.
242
Naknada zbog neuredne otpreme robe
Stranka koja ima da otpremi robu odgovara za štetu koja nastane 
	zbog toga što roba nije otpremljena kako treba, ukoliko takva otprema nije 
	usledila na izrični zahtev druge stranke.
Ali stranka koja je primila nalog za otpremu, a zna da zahtevani 
	način otpreme nije dobar, treba da na to upozori stranku koja je zahtevala 
	takav način otpreme.
Smatra se da roba nije otpremljena kako treba naročito kad 
	je učinjen pogrešan izbor prevoznog sredstva, kad je roba rđavo pakovana ili 
	nepropisno tovarena, kad nisu korišćene najpodesnije saobraćajne veze, kad 
	se nije vodilo računa o postojećim ili predstojećim saobraćajnim smetnjama, 
	kad se pošiljalac nije pridržavao uputstava nalogodavca, i tome slično.
243
Naknada zbog neispunjenja obaveze osiguranja
Stranka koja je dužna da za drugu stranku osigura robu, odgovara 
	drugoj stranci za štetu koju je ova pretrpela usled toga što roba nije bila 
	uopšte osigurana ili osiguranje nije bilo izvršeno kako treba.
Ako u ugovoru nisu određeni bliži uslovi osiguranja, stranka 
	na koju pada obaveza da zaključi osiguranje mora robu osigurati od rizika 
	za koje je to uobičajeno u mestu ispunjenja ugovora za tu vrstu poslova i 
	robe, vodeći računa o rizicima kojima je roba izložena na putu od mesta otpreme 
	do mesta opredeljenja.
244
Naknada zbog nemogućnosti osiguranja usled propuštanja 
	obaveštenja o otpremi robe
Kad po ugovoru na kupca pada obaveza da zaključi osiguranje, 
	pa ga prodavac ne obavesti o otpremi robe i kupac dođe zbog toga u nemogućnost 
	da robu osigura, prodavac odgovara kupcu za štetu koju je kupac pretrpeo zbog 
	toga što roba nije mogla biti osigurana.
3. Ugovorna kazna
245
Ugovaranje kazne
Odredbom o ugovornoj kazni jedna stranka obavezuje se da isplati 
	drugoj stranci određenu svotu novca ili da joj pribavi kakvu drugu imovinsku 
	korist, ako svoju obavezu ne ispuni ili je ispuni neuredno.
Smatra se da je kazna ugovorena za slučaj neurednog ispunjenja, 
	ako što drugo ne proističe iz ugovora.
Kazna može biti predviđena ugovorom o glavnoj obavezi na koju 
	se kazna odnosi, ili nekim drugim ugovorom.
Kazna mora biti ugovorena u obliku propisanom za ugovor o 
	glavnoj obavezi.
246
Ugovorna kazna za novčane obaveze
Kazna se ne može ugovarati za neispunjenje ili neuredno ispunjenje 
	novčane obaveze.
247
Izbor između ispunjenja obaveze i ugovorne kazne za slučaj 
	neispunjenja obaveze
Kad je kazna ugovorena za slučaj neispunjenja obaveze, poverilac 
	može zahtevati ili ispunjenje obaveze ili ugovornu kaznu.
U tom slučaju poverilac ne može zahtevati ispunjenje obaveze 
	ako je zatražio od dužnika isplatu ugovorne kazne.
248
Kumulacija ispunjenja obaveze i ugovorne kazne za slučaj 
	neurednog ispunjenja
Kad je kazna ugovorena za slučaj neurednog ispunjenja, poverilac 
	može zahtevati i ispunjenje obaveze i ugovornu kaznu.
Ali poverilac ne može zahtevati ugovornu kaznu ako je primio 
	ispunjenje obaveze, a nije bez odlaganja saopštio dužniku da zadržava svoje 
	pravo na ugovornu kaznu.
249
Odustanak od ugovora plaćanjem kazne
Kad je kazna ugovorena za slučaj neispunjenja, dužnik ne može 
	plaćanjem kazne odustati od ugovora, izuzev ako to proističe iz ugovora.
250
Određivanje visine ugovorne kazne
Stranke mogu ugovoriti po svom nahođenju visinu ugovorne kazne 
	i odrediti je otsekom, u procentima, ili za svaki dan zadocnjenja, ili na 
	koji drugi način.
251
Odnos ugovorne kazne i visine štete
Poverilac može zahtevati ugovornu kaznu i kad ona prelazi štetu 
	koju je pretrpeo, kao i kad nije pretrpeo nikakvu štetu.
Ako šteta prelazi iznos ugovorne kazne poverilac može zahtevati, 
	pored ugovorne kazne, iznos štete koji prelazi visinu ugovorne kazne.
Ali poverilac ne može zahtevati i naknadu štete i ugovornu 
	kaznu, izuzev ako je tako ugovoreno.
252
Smanjenje ugovorne kazne
Dužnik može tražiti da se smanji ugovorna kazna ako je ona 
	preterano visoka.
253
Obračunavanje ugovorne kazne
Ugovorna kazna obračunava se na vrednost celokupne obaveze 
	do trenutka delimičnog ispunjenja obaveze, a od tada pa do potpunog ispunjenja 
	samo na vrednost neispunjenog dela obaveze.
Kad se obaveza sastoji od dve ili više odvojenih radnji, ugovorna 
	kazna se računa posebno za svaku od tih radnji prema njenoj vrednosti.
254
Obračunavanje ugovorne kazne kad su obe stranke nepotpuno 
	ispunile svoje obaveze
Ako su obe stranke nepotpuno ispunile svoje obaveze, a odgovorne 
	su za takvo neuredno ispunjenje, ugovornu kaznu plaća samo stranka koja je 
	manje ispunila svoju obavezu, i to na razliku između dela njene neispunjene 
	obaveze i dela neispunjene obaveze druge stranke.
255
Trenutak od koga se može zahtevati ugovorna kazna
Poverilac može zahtevati ugovornu kaznu od trenutka kad dužnik 
	zapadne u docnju.
256
Oslobođenje od ugovorne kazne
Dužnik se oslobađa ugovorne kazne kad je do neispunjenja ili 
	neurednog ispunjenja došlo zbog uzroka za koji on nije odgovoran.
257
Odnos ugovorne kazne i naknade određen je zakonom
Ako je za neispunjenje ili neuredno ispunjenje obaveze zakonom 
	određena visina naknade pod nazivom penala, ugovorne kazne, naknade, ili pod 
	kojim drugim nazivom, a stranke su i pored toga ugovorile kaznu za neispunjenje 
	ili neuredno ispunjenje, poverilac može zahtevati ili ugovornu kaznu ili naknadu 
	određenu zakonom.