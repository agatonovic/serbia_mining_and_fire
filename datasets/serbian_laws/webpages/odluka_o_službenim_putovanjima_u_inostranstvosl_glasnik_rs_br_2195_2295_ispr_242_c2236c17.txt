Title: ODLUKAO SLUŽBENIM PUTOVANJIMA U INOSTRANSTVO
URL: https://www.paragraf.rs/propisi/odluka-sluzbenim-putovanjima-inostranstvo.html
Extracted: 2025-07-06T23:08:41.209944
================================================================================

Sve informacije o propisu nađite
OVDE
.
Tweet
Prijavite se na
mailing listu
!
ODLUKA
O SLUŽBENIM PUTOVANJIMA U INOSTRANSTVO
("Sl. glasnik RS", br. 21/95, 22/95 
 - ispr., 24/2001 i 73/2004)
Član 1
Ovom odlukom uređuju se službena putovanja u inostranstvo predsednika 
 i potpredsednika Vlade i ministara (u daljem tekstu: članovi Vlade).
Ova odluka primenjuje se i na službena putovanja u inostranstvo 
 postavljenih lica i zaposlenih u ministarstvima, posebnim organizacijama i službama 
 Vlade, kao i na putovanja drugih lica koja u inostranstvo putuju za potrebe 
 Vlade.
Član 2
Službenim putovanjem u inostranstvo, u smislu ove odluke, smatra 
 se putovanje članova Vlade u stranu državu, iz jedne strane države u drugu stranu 
 državu i iz jednog mesta u drugo mesto na teritoriji strane države u cilju izvršavanja 
 zadataka iz nadležnosti Vlade, ministarstava i posebnih organizacija.
Član 3
Službeno putovanje u inostranstvo članova Vlade i postavljenih 
 lica odobrava Vlada.
Službeno putovanje u inostranstvo zaposlenih odobrava funkcioner 
 koji rukovodi organom, organizacijom, odnosno službom.
Član 3a
Radi izvršavanja zadatka iz svoje nadležnosti Vlada može da 
 odobri putovanje u inostranstvo i za druga lica, ako s obzirom na vrstu i prirodu 
 zadatka i predviđene službene susrete za to postoje opravdani razlozi.
Član 4
Članovi Vlade podnose predlog teksta za stručno-političku platformu 
 i predlog za odobrenje službenog putovanja u inostranstvo.
U predlogu iz stava 1 ove odluke navode se:
1) ciljevi koji se službenim putovanjem ostvaruju;
2) imena lica koja službeno putuju i funkcije, odnosno poslovi 
 koje obavljaju, a ako ta lica putuju kao članovi jedinstvene delegacije - i 
 naznaku šefa delegacije.
Predlog za službeno putovanje u inostranstvo podnosi se 15 
 dana, a najkasnije sedam dana pre polaska na službeno putovanje.
U izuzetno opravdanim slučajevima predlog za službeno putovanje 
 može se, po odobrenju predsednika Vlade, podneti najkasnije tri dana pre polaska 
 na službeno putovanje.
Član 5
Vlada utvrđuje stručno-političku platformu i odobrava službeno 
 putovanje u inostranstvo zaključkom, u skladu sa Poslovnikom Vlade.
Član 5a
Naknada troškova za službeno putovanje članova Vlade i drugih 
 lica koja u inostranstvo putuju za potrebe Vlade isplaćuje se iz sredstava Vlade, 
 a naknada troškova za službeno putovanje postavljenih lica i zaposlenih isplaćuje 
 se iz sredstava odgovarajućeg organa, organizacije, odnosno službe.
Član 6
Lica iz člana 1 ove odluke, kojima je odobreno službeno putovanje 
 u inostranstvo dostavljaju Vladi, u roku od sedam dana po povratku u zemlju, 
 izveštaj o službenom putovanju u inostranstvo.
Izveštaj iz stava 1 ovog člana sadrži podatke o razgovorima 
 i službenim susretima radi kojih je službeno putovanje obavljeno i eventualne 
 predloge mera koje treba preduzeti.
Uz izveštaj se podnosi i pregled svih troškova obavljenog službenog 
 putovanja u inostranstvu.
Član 7
Dnevnice i naknade ostalih troškova vezane za službeno putovanje 
 u inostranstvo utvrđuju se na način predviđen propisima za službena putovanja 
 izabranih i postavljenih lica i zaposlenih u saveznim organima, u skladu sa 
 Uredbom o naknadama i drugim primanjima zaposlenih u državnim organima i izabranih, 
 odnosno postavljenih lica ("Službeni glasnik RS", broj 37/94).
Član 8
Ovu odluku objaviti u "Službenom glasniku Republike Srbije".
Samostalni član Odluke o dopunama
Odluke o službenim putovanjima u inostranstvo
("Sl. glasnik RS", br. 24/2001)
Član 3
Ova odluka stupa na snagu osmog dana od dana objavljivanja 
 u "Službenom glasniku Republike Srbije".
Samostalni član Odluke o izmenama i dopunama
Odluke o službenim putovanjima u inostranstvo
("Sl. glasnik RS", br. 73/2004)
Član 4
Ova odluka stupa na snagu narednog dana od dana objavljivanja 
 u "Službenom glasniku Republike Srbije".